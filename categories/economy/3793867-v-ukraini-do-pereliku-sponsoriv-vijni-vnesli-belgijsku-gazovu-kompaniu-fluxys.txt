Національне агентство України з питань запобігання корупції внесло бельгійську газову компанію Fluxys до переліку міжнародних спонсорів війни за сприяння експорту російського скрапленого природного газу.

Як передає Укрінформ, про це повідомляє НАЗК.
"Бельгійський незалежний оператор газової системи Fluxys надає потужності для зберігання та перевалки російського скрапленого газу “Ямал СПГ” на своєму терміналі в Зебрюгге. Мажоритарна частка “Ямал СПГ” належить російській газовій компанії “Новатек”, яка безпосередньо причетна до фінансування військової агресії та воєнних злочинів в Україні", - ідеться у повідомленні.
Детальний аналіз, проведений Міжнародним інститутом енергетичної економіки та фінансового аналізу (IEEFA) у 2022 році, показав, що Fluxys та її акціонери отримували прибуток, сприяючи експорту російського СПГ на ринки Азії, Південної Америки та Близького Сходу, особливо в зимові місяці 2021-2022 років, що загострювало європейську енергетичну кризу та збільшувало прибутки для “Новатек”.
"Компанія “Новатек” належить російським олігархам Леоніду Міхельсону і Геннадію Тимченку. Вона є основним постачальником російського скрапленого природного газу на міжнародні ринки. Міхельсон і Тимченко входять до найближчого оточення президента РФ Володимира Путіна і за допомогою його режиму захопили частки міжнародних компаній у російських нафтогазових проєктах. “Новатек” є найбільшим приватним виробником природного газу в Росії, підкреслили в НАЗК.
У липні 2014 року компанію внесли до санкційних списків США і Канади. У 2016 році США запровадили санкції проти кількох дочірніх компаній “Новатека”. 2 листопада 2023 року США запровадили санкції проти проєкту “Арктик СПГ 2”, який мав на меті подвоїти експортні потужності “Новатека”.
“Щонайменше третина витрат російського бюджету йде на війну. Послуги Fluxys допомагають РФ поповнити його в цьому році на 800 мільйонів євро. До прикладу, це вісім винищувачів Су-35. Або ж 800 ракет "Калібр", якими атакуватиме енергетичну інфраструктуру України взимку та вбиватиме українців. Це загальновідомі факти. Fluxys добре про це знає, але продовжує спонсорувати російську війну”, – заявив голова НАЗК Олександр Новіков.
Основними акціонерами Fluxys є бельгійські муніципалітети (77,41%) і федеральний уряд Бельгії (3,44%). Обидві сторони стверджують, що високо поважають міжнародне гуманітарне право, яке забороняє навмисні напади на цивільних осіб або критичну цивільну інфраструктуру. У НАЗК підкреслили, що ці зобов’язання суперечать фактичному продовженню співпраці з “Новатек”.
“Хоча багато компаній припинили будь-яку взаємодію з рф після 24 лютого 2022 року, Fluxys продовжувала співпрацю з “Ямал СПГ” та “Новатек” протягом 2022 року та у 2023 році. За оцінками міжнародних експертів, Росія очікує отримати до 800 мільйонів євро податкових надходжень експорту що можливий завдяки перевалці СПГ у Зебрюгге у 2023 році. Лише 7% цього газу прямує на ринки ЄС. Fluxys отримує за цю послугу 50 мільйонів євро на рік за довгостроковим контрактом, підписаним у 2015 році, через рік після того, як Росія анексувала Крим і почала війну на сході України”, - наголосили в НАЗК.
Як повідомляв Укрінформ, Нацагентство з питань запобігання корупції внесло німецького виробника будматеріалів Knauf до переліку міжнародних спонсорів війни.
Фото: ©BELGA