У Туреччині вважають, що альтернативні шляхи вивезення зерна з України, зокрема через річкові порти на Дунаї, не можуть замінити Чорноморську зернову ініціативу, тому терміново потрібно знову досягти домовленості щодо зернового коридору.

Про це сказав президент Ради з питань зовнішньоекономічних зв'язків Туреччини (DEIK) Рушен Четін, повідомляє Укрінформ з посиланням на Bloomberg.
"Після закриття зернового коридору спостерігається інтенсивний трафік, оскільки всі судна зосереджуються біля Ізмаїла, Рені та Кілії – у портах, пов’язаних з гирлами річки Дунай. Звідси немає відправки великими кораблями в Африку чи Китай. Терміново потрібно знову досягти угоди щодо зернового коридору", – сказав він.
На його переконання, оскільки великі судна не можуть здійснювати заходи через недостатню для них глибину, неможливо забезпечити транспортування зерна альтернативними Чорноморському зерновому коридору маршрутами. "Неможливо, оскільки це річкові порти. Великі кораблі не можуть заходити, тому що вони мають глибину до певних метрів", – сказав Четін.
Президент DEIK також наголосив на впливі цієї ситуації на економічні показники як для країн Чорноморського регіону, так і для європейських країн.
Як повідомляв Укрінформ, 2 серпня президент Туреччини Реджеп Тайїп Ердоган обговорив із президентом Росії Володимиром Путіним зернову угоду і домовився про його візит у Туреччину.
Пізніше Ердоган висловив сподівання, що візит Путіна відбудеться в серпні.
Турецькі ЗМІ 14 серпня повідомили, що візит може відбутися "найближчими днями".
Фото: TRT Haber