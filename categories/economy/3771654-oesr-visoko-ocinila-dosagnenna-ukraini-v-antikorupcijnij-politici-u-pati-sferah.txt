Організація економічного співробітництва та розвитку (ОЕСР) високо оцінила досягнення України в антикорупційній політиці у п’яти сферах.

Як передає Укрінформ із посиланням на сайт НАЗК, українська делегація на чолі із заступником голови Національного агентства з питань запобіганні корупції Ярославом Любченком взяла участь у презентації Звіту в межах 5-го раунду моніторингу Стамбульського плану дій з боротьби проти корупції.
«Розбудова доброчесності та належного врядування є ключовим для наближення України до стандартів ОЕСР та нашого майбутнього членства в організації. Попереду ще багато роботи, але позитивна оцінка представників ОЕСР нашого звіту є черговим кроком на цьому шляху», — зазначив Любченко.

Україна отримала високі оцінки від ОЕСР у п'яти сферах: антикорупційна політика; декларування активів; незалежність судової влади; спеціалізовані антикорупційні установи; відповідальність за корупційні правопорушення.

Найближчим часом звіт буде опублікований та переданий Україні для врахування його рекомендацій.

Крім того, заступник керівника апарату НАЗК Олександр Стародубцев виступив на круглому столі ОЕСР, присвяченому доброчесності у вищій освіті. Він розповів про ключові досягнення України за цим напрямком, зокрема: запровадження зовнішнього незалежного оцінювання, законодавче впровадження академічної доброчесності, створення Національного агентства з питань забезпечення якості вищої освіти, оновлену модель запобігання корупції в університетах та багато іншого.
Як повідомлялося, влітку 2022 року Прем’єр-міністр Денис Шмигаль передав заявку на вступ України до ОЕСР. НАЗК відіграє активну роль у процесі інтеграції України до організації. ОЕСР об’єднує 37 найрозвиненіших країн світу. Метою діяльності ОЕСР є створення найкращих рішень для державної політики, яка сприятиме економічному процвітанню, рівним можливостям і добробуту.
Фото: nazk.gov.ua