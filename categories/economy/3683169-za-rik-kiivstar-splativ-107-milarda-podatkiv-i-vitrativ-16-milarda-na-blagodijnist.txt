За минулий рік телекомунікаційна компанія «Київстар» сплатила 10,7 млрд грн податків і витратила понад 1,6 млрд грн на благодійність та різні форми підтримки абонентів.

Про це Укрінформу повідомили в пресслужбі компанії.
«Загалом на підтримку абонентів, співробітників, гуманітарну допомогу і благодійні проєкти у 2022 році Київстар витратив понад 1,6 млрд грн. Крім того, у 2022 році Київстар перерахував до державного бюджету податків та інших платежів на загальну суму 10,7 млрд грн», - ідеться у повідомленні.
У компанії нагадали, що торік понад 1,8 млн абонентів компанії, котрі перебували на території Євросоюзу, змогли користувались мобільним зв`язком за тими ж тарифами, що й в Україні, завдяки новій послузі «Роумінг, як вдома».
У деокупованих населених пунктах абоненти отримують спеціальні тарифи з пакетами хвилин і мобільного інтернету без сплати за послуги.
Як повідомлялось, у 2022 році Київстар надав абонентам безкоштовних послуг і бонусів в еквіваленті 577 млн грн. Також було виділено 300 млн грн на підтримку державної ініціативи з відбудови цифрової інфраструктури України і понад 130 млн грн для забезпечення гуманітарних потреб військових, переселенців, лікарень. Нині компанія забезпечує безкоштовним інтернетом 1500 бомбосховищ та 1200 будинків для переселенців.
Київстар 25 років працює в Україні, його визнано найбільшим платником податків на телеком-ринку, кращим роботодавцем і соціально відповідальною компанією.