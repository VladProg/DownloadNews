Для експорту української свинини на європейські ринки потрібно адаптувати вітчизняне законодавство до європейського.

Про це сказав перший заступник міністра аграрної політики та продовольства України Тарас Висоцький на засіданні робочої групи з питань розвитку м’ясної галузі, передає Укрінформ з посиланням на пресслужбу міністерства.
«Для відкриття європейського ринку для експорту свинини необхідна адаптація українського законодавства до європейського. За нашої ініціативи з липня 2022 року відновлені переговори з ЄС щодо перевірки українського законодавства на предмет відповідності нормам і стандартам європейського», - зазначив він.
Крім того, учасники наради обговорили питання вакцинації проти африканської чуми свиней. Поки жодна з країн світу не зареєструвала вакцину проти цієї хвороби, наразі тривають випробування в деяких країнах.
У травні відбудеться генеральна сесія Асамблеї делегатів Всесвітньої організації охорони здоров’я тварин, яка встановлює правила міжнародної торгівлі й правила вакцинації, де братиме участь і Україна. На сесії будуть представлені результати тестувань вакцин проти АЧС і винесено їх на загальне обговорення.
З липня 2022 року вакцина проти АЧС, розроблена компанією AVAC Vietnam, проходила випробування у В’єтнамі. Згідно зі звітами, наприкінці грудня 2022 року В’єтнамське акціонерне товариство AVAC вакцинувало від АЧС 1800 свиней на 13 фермах. Результати відбору показали, що 94,4% відповідали вимогам щодо імунітету. У лютому 2023 року оголошено про комерційне використання вакцин проти АЧС.
У міністерстві нагадують, що в Україні торік офіційно було зареєстровано 7 випадків АЧС, фактична цифра може бути більшою.
Як повідомлялося, у травні 2022 Єврокомісія та країни-члени ЄС дозволили транзит українського м'яса свинини та яловичини через територію Європейського Союзу. Для цього було оновлено умови транзиту українських товарів.
На час воєнного стану і до деблокади українських портів Україна може здійснювати транзит свинини та яловичини виключно через порти Румунії.