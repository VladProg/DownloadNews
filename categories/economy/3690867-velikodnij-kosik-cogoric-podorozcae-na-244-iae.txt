У 2023 році великодній кошик із традиційним набором продуктів на сім'ю з чотирьох осіб коштуватиме близько 1209 грн, що на 24,4% дорожче, ніж торік.

Про це розповів директор інституту, академік НААН Юрій Лупенко, передає Укрінформ з посиланням на пресслужбу ІАЕ.
"За розрахунками науковців Інституту аграрної економіки, 2023 року традиційні паска, яйця, домашня ковбаса, буженина, сало, вершкове масло, м’який і твердий сири, хрін та сіль обійдуться на родину з 4-х осіб близько 1208,78 грн, тобто на 24,4% дорожче, ніж торік, коли такий же набір продуктів коштував 972 грн", - повідомив Лупенко.
Вартість основної складової великоднього кошика – паски домашньої випічки за традиційним рецептом (700 г борошна, 6 шт. яєць, 150 г вершкового масла, 300 г молока, 400 г цукру, 40 г дріжджів, 200 г ізюму) – становитиме 169,88 грн за 1 кг, що на 26,8% більше вартості паски 2022 року. Це зумовлено різким зростанням цін на основні складові: яйця (+92%), цукор (+20,5%), масло вершкове (21,9%) та ізюм (+16,7%), пояснив науковець. Ціни на борошно і дріжджі залишилися на рівні минулого року. У магазинах і супермаркетах готова паска обійдеться ще дорожче.
Лупенко зазначив, що у 2023 році, на відміну від попередніх років, ціна на яйця зросла на рекордні 92% і становила в середньому 68,15 грн (65-75 грн за десяток), тоді як ціни на решту складових святкового кошику зросли на 9,4%–38,4% порівняно з рівнем цін початку квітня минулого року.
Найдорожчими складовими великоднього кошика, традиційно залишаються м’ясні продукти: домашня ковбаса (0,5 кг) – 175 грн (340-400 грн за 1 кг), буженина (0,5 кг) – 219,50 грн (425-459 грн за 1 кг). Подорожчало і сало (0,5 кг) – до 110 грн з розрахунку 210-300 грн за 1 кг. Порівняно з 2022 роком вартість буженини збільшилася на 31%, домашньої ковбаси – на 9,4%, а сала – на 38,4%.
Серед молочних продуктів найдорожчими є: твердий сир (0,5 кг) – 189,50 грн (375-457,50 грн за 1 кг), вершкове масло (0,5 кг) – 171,25 грн (68,50-72,38 грн за пачку 200 г) та м’який сир (0,5 кг) - 87,50 грн (30-38 грн за пачку 200 г).
Ціна хріну (250 г) складе 16 грн (14–22 грн) і буде залежати від виробника і смакових складових, також символічною є вартість солі (100-150 г) – 2 грн.
У разі доповнення великоднього кошика іншими, неосновними складовими: помідори, огірки, яблука, червоне вино, – його вартість зросте до 1463,28 грн. Це на 20,9% перевищує вартість минулорічного кошику такого ж складу у 1210 грн.
Науковець пояснив, що таке зростання зумовлене ціновою ситуацією на ринках сезонних овочів. Порівняно з 2022 роком ціни на овочі зросли на 1,1-25%: томати тепличні (0,5 кг) – до 48 грн (85-100 грн за 1 кг), огірки (0,5 кг) – до 75 грн (140-165 грн за 1 кг). Ціна на яблука залежить від сорту і зросла в середньому на 15% – 11,5 грн за 0,5 кг (20-27 грн за 1 кг).
Пляшка церковного вина «Кагор» на початок квітня в середньому коштує 120 грн (80-135 грн за пляшку).
За словами Лупенка, зростання вартості великоднього кошика однозначно спричинене наслідком воєнних дій – суттєвими грошовими та матеріальними втратами вітчизняної економіки і українських сімей, скороченням виробництва, здорожчанням енергоносіїв, ускладненнями внутрішнього переміщення продукції, а також невизначеністю багатьох людей навіть у найближчих планах.
На його думку, більшість українців змушені будуть економити на традиційному наборі продуктів – хтось на зменшенні кількості продукту у кошику, інші – за рахунок відмови від дорожчої його частини (домашньої ковбаси, буженини, твердого сиру) або використання більш дешевої продукції, а дехто – обмежиться традиційними крашанками та паскою, принаймні для освячення.
Як повідомлялося, у 2022 році вартість великоднього кошика в Україні у середньому становила 972 грн, що на 192 грн (або на 24,6 %) дорожче, ніж у 2021 році, коли такий же набір продуктів коштував 780 грн.