«Укренерго» стабілізувало енергоживлення Києва та центральних областей України.

Як передає Укрінформ, про це повідомляє пресслужба компанії у Телеграмі.
«Укренерго» стабілізувало енергоживлення Києва та центральних областей України. Сьогодні ввечері є велика ймовірність, що нам не доведеться вводити примусові обмеження споживачів в цих регіонах. Але, аби це стало можливим, необхідно, щоб рівень споживання в енергосистемі перестав зростати», - ідеться в повідомленні.
Споживачів просять прямо зараз підходити до споживання електроенергії ощадливо: вимикати зайві електроприлади вранці та ввечері, коли споживання електроенергії найбільше. Це знизить навантаження на мережі і полегшить роботу енергетиків, які відновлюють їх.
«Останні ракетні обстріли пошкодили чимало енергетичного обладнання, і ми продовжуємо його відновлювати. Роботи дуже багато. Масштаби та складність пошкоджень в різних регіонах відрізняються, тому десь нам потрібно більше часу. Через це поки що, на жаль, залишаються графіки аварійних обмежень в Харківській, Сумській та Полтавській областях», - ідеться в повідомленні.
Як повідомлялося, жителі Києва та Київської області у вечірні години 11 жовтня зменшили споживання електроенергії на 25%, при цьому із загального об'єму скорочення споживання лише 5% припало на добровільні дії.
Зранку 10 жовтня росія здійснила масований ракетний удар по всій території України: було випущено більше сотні крилатих ракет та безпілотників. Внаслідок обстрілів постраждали об'єкти критичної інфраструктури, в окремих областях почалися перебої з електропостачанням та мобільним зв'язком.
У 11 та 12 жовтня ворог продовжив обстріли.