На Рівненщині планують створити повний цикл переробки технічної коноплі.

Про це повідомив начальник Рівненської ОВА Віталій Коваль у Телеграмі, передає Укрінформ.
«Відродження технічного коноплярства на Рівненщині. Перспективи розвитку цієї галузі обговорили сьогодні на нараді з науковцями та підприємцями. В середньому в області технічною коноплею засівається від 200 до 500 га щороку. Наша мета - збільшити площі і створити повний цикл переробки з доданою вартістю», - йдеться у повідомленні.
Як зазначається, для цього вже виділено земельну ділянку площею понад 42 га в Привільненській територіальній громаді. Наразі очікують затвердження статусу індустріального парку.
Як нагадав Коваль, із технічної коноплі можна виготовити 200 найменувань різної продукції; вона використовується для виробництва медичних препаратів, косметики, енергетичних технологій, а також виробництва тканини, наприклад, для військової форми.

Начальник ОВА переконаний, що розвиток коноплярської галузі дасть додатковий дохід і для фермерів Рівненщини. За його словами, він доручив в обласну програму підтримки АПК додати грант на переобладнання жатки та іншого устаткування для переробки технічної коноплі.
Як повідомляв Укрінформ, для кластеру з вирощування та переробки технічних конопель, який запрацює в Рижанах на Житомирщині на базі недіючого льонозаводу, заклали першу плантацію насіння площею понад 80 га. Далі ці площі планують поступово збільшувити до 1250 га та 2000 га.