ПАТ «Укрнафта» та американська компанія Weatherford працюватимуть над нарощуванням газовидобутку.

Як передає Укрінформ, про це повідомляє очільник ПАТ «Укрнафта» Сергій Корецький у Фейсбуці.
«В рамках співпраці американська компанія проведе інженерну оцінку нашого газового фонду. Проєкт передбачає аналіз виробничих даних, за результатами якого буде визначений перелік технологій та проведено оцінку ефективності їх застосування. Компанії вже підписали всі необхідні для партнерства угоди», – наголосив Корецький.
За його словами, співпраця з Weatherford дозволить Укрнафті застосувати сучасні технології інтенсифікації видобутку на існуючих свердловинах, що є частиною стратегії компанії зі збільшення видобутку вдвічі в п'ятирічному горизонті.
Як повідомлялося, Укрнафта 2023 року планує збільшити видобуток нафти на 5,8% (на 0,08 млн тонн) порівняно з минулим роком - до 1,45 млн тонн, газу - на 0,3% (на 0,003 млн кубометрів).