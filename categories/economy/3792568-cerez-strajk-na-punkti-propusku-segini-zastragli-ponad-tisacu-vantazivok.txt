Черга машин на заблокованих страйком польських перевізників автомобільних пунктах пропуску «Краківець - Корчова», «Рава-Руська - Гребенне» та «Ягодин - Дорогуськ» почала зменшуватися, проте ускладнилася ситуація на пункті пропуску «Шегині - Медика», де минулого тижня розпочали страйк польські аграрії.

Про це повідомив віцепрезидент Асоціації міжнародних автоперевізників Володимир Балін на брифінгу в Медіацентрі Україна – Укрінформ.
“На сьогодні, 600-700 машин стоїть на кожному кордоні - на Дорогуську, на Гребенному і на Корчовій. Кількість машин зменшилася - частину машин пропускають, частина машин поїхала об'їжджати. Ми знаємо перевізників, які залишили машини на паркінгу і поки поїхали, тому що товар не скоропсувний. Вони погодили із вантажоодержувачами, що поки така ситуація відбувається - то машини будуть стояти в Польщі”, - сказав Балін.
Водночас, на пропускному пункті "Шегині - Медика" з боку Медики, який до минулого тижня пропускав близько 350 машин на добу, накопичилося уже понад 1 тис. автомобілів, і черга продовжує збільшуватися.
За словами Баліна, перенаправити машини на інші пункти пропуску складно, адже доведеться об’їжджати через додаткові країни й виконувати там додатково митні процедури.
“Тому ті, що вже стоять у чергах - я не думаю, що вони будуть кудись переїжджати. Будуть чекати. А ті, що зараз планують поїздку з країн Європейського Союзу до України, то вони намагаються їхати через "Ужгород - Вишнє-Німецьке" зі Словаччини, "Чоп - Захонь" із Угорщини. Або навіть ми знаємо таких імпортерів, які сьогодні залучають машини, що для них швидкопсувні товари везуть через Угринів”, - зазначив він.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Страйк призвів до повної зупинки руху на трьох прикордонних пунктах пропуску між Польщею і Україною: «Дорогуськ - Ягодин», «Корчова - Краківець», «Гребенне - Рава-Руська». На кордоні утворилися черги з українських вантажівок по кількадесят кілометрів, час очікування сягає до 10-ти днів.
Перемовини на державному рівні наразі результату не дали.
23 листопада польські аграрії долучилися до протесту місцевих перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.