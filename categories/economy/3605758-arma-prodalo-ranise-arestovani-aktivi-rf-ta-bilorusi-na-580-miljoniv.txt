Національне агентство з розшуку та менеджменту активів (АРМА) продало понад 2 200 тонн хлористого калію та понад 17 300 тонн аміаку на загальну суму 580 мільйонів гривень.

Раніше на ці активи Бюро економічної безпеки України наклало арешт. Як передає Укрінформ, про це повідомляє пресслужба БЕБ.
"Понад 2 200 тонн хлористого калію та понад 173 00 тонн аміаку, загальною вартістю майже 580 млн грн, на які співробітники Бюро економічної безпеки України наклали арешт, було реалізовано Національним агентством з розшуку та менеджменту активів (АРМА)", - йдеться в повідомленні.
Зазначається, що ці товарно-матеріальні цінності належать суб’єктам господарської діяльності російської федерації та республіки білорусь. Вони були арештовані та вилучені детективами БЕБ у межах досудових розслідувань у кримінальних провадженнях та передані в управління АРМА.
Зазначається, що для максимально швидкого перерахування цих коштів для потреб ЗСУ, за погодженням з Кабінетом Міністрів України та Офісом Генерального прокурора, направлено подання на придбання за виручені кошти військових облігацій.
Як повідомляв Укрінформ, Бюро економічної безпеки з початку війни ініціювало арешт російських та білоруських активів на 44 млрд грн.