На потужностях сучасного метрологічного центру RGC Metering в Івано-Франківську розпочали випуск промислових лічильників газу.

Про це Укрінформу повідомила пресслужба Регіональної газової компанії.
"В Україні розпочали виробництво роторних і турбінних лічильників для промисловості. Моделі RGM та TGM здатні здійснювати точний облік газу з номінальною пропускною спроможністю від 0,5 до 6500 кубометрів на годину в робочих умовах. Прилади обліку сертифіковані на території України і відповідають усім міжнародним стандартам", - йдеться у повідомленні.
У компанії зауважили, що промислові лічильники газу встановлені на всіх великих підприємствах, що використовують газ у виробничих процесах. Від побутових вони відрізняються пропускною спроможністю та меншою похибкою вимірювання. Якщо побутові здатні пропускати через себе до 16 куб. м газу на годину, то промислові – до кількох тисяч куб. м на годину. Також промислові лічильники мають меншу похибку при вимірюванні великих обсягів газу завдяки меншій похибці вимірювання, внаслідок чого знижуються метрологічні втрати газу.






В Україні розпочали виробництво лічильників газу для промисловості / Фото: РГК



















У компанії зазначили, що власне виробництво приладів обліку під брендом RGC Metering сприятиме відновленню економічної активності регіонів та відбудові підприємств на деокупованих територіях.


«У лічильниках RGC Metering використовуються комплектуючі провідного європейського виробника Pietro Fiorentini. Ми уніфікували приєднувальні розміри лічильників відповідно до стандартів європейських виробників лічильників, таких як Itron, Elster, FMG. В лічильниках обох типів уніфіковано відліковий пристрій – це спростило їхнє виробництво й обслуговування. Також ми забезпечуємо для своєї продукції власну сервісну та ремонтну базу, гарантуємо оригінальність запчастин», – розповів керівник RGC Metering Андрій Лашко.
Поява в Україні ще одного заводу, що виробляє такі пристрої, сприятиме розвитку конкурентного ринку, вдосконаленню продукції та підвищенню її якості. Одна з переваг лічильників українського виробництва – час, що необхідний на їхнє виготовлення. Він складає до 10 тижнів – від замовлення та доставки комплектуючих до їхнього калібрування, пломбування, виготовлення документів, упакування та відвантаження.
У компанії зауважили, що при замовленні аналогічних лічильників за кордоном доведеться очікувати 14-16 тижнів.
У 2023 році в метрологічному центрі RGC Metering заплановано випуск щонайменше 300 шт. промислових лічильників. А щорічна потреба заміни в Україні від 500 до 1000 промислових лічильників.
Регіональна газова компанія була заснована у 2010 році для впровадження інновацій в газорозподільну галузь. Під брендом РГК працює 20 Операторів ГРМ. Їх ефективну діяльність забезпечує екосистема програмних комплексів, що створена фахівцями компанії. Спеціалізується компанія на операційних, виробничих, інжинірингових та R&D рішеннях для газорозподілу.