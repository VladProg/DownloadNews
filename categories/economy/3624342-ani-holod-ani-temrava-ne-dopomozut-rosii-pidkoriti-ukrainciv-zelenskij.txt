Президент України Володимир Зеленський переконаний в тому, що ані зимовий холод, ані темрява, ані будь-які інші прояви терору не допоможуть росії підкорити українців.

На цьому він наголосив, звертаючись до Генеральної асамблеї Міжнародного бюро виставок щодо проведення Експо-2030 в Одесі, передає Укрінформ.
"Ані зимовий холод, ані темрява, ані будь-які інші прояви терору не допоможуть росії підкорити українців. Настане час української перемоги. А тоді... Відбудова нашої держави стане найважливішим економічним, технологічним і гуманітарним проєктом нашого часу", – сказав Зеленський.

Відео: ОПУ
Він підкреслив те, що наша країна вже залучає десятки країн-партнерів до відновлення України. Загальний обсяг робіт – понад трильйон доларів.
"Уже зараз ми створюємо спеціальну систему шефства. Систему, яка дасть змогу передовим країнам і компаніям з усього світу взяти шефство над відбудовою українських областей, міст, галузей і підприємств. Щоб не просто відновити їх, а щоб показати, що вільний світ і сумлінні держави завжди сильніші, ніж будь-яка тиранія й будь-яка агресія", – підкреслив Президент.
Він додав, що вже є зацікавленість щодо шефства від Франції та Британії, Нідерландів і Німеччини, Данії та Фінляндії, Італії й Туреччини, Польщі та Португалії, Чехії й Словенії, Латвії та Естонії, Швейцарії та Словаччини, Австрії та Греції, Канади й Сполучених Штатів Америки, Японії та Австралії.
Як повідомлялося, з 24 лютого в Україні триває повномасштабна російська воєнна агресія. Сили оборони чинять запеклий опір російським загарбникам.
Фото: ОП