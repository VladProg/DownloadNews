Верховна Рада прийняла за основу законопроєкт про страхування інвестицій від воєнних ризиків через Експортно-кредитне агентство.

За відповідний законопроєкт №9015 проголосували 252 парламентарії, повідомив народний депутат Ярослав Железняк у Телеграмі, передає Укрінформ.
Згідно з пояснювальною запискою, законопроєкт про внесення змін до закону «Про фінансові механізми стимулювання експортної діяльності» щодо страхування інвестицій в Україні від воєнних ризиків розроблений з метою створення умов для масштабування інвестицій в Україні в умовах військових дій та повоєнного відновлення.
Документом пропонується внести зміни до чинного Закону «Про фінансові механізми стимулювання експортної діяльності», зокрема усунути прогалини, що обмежують можливість страхування вітчизняних інвестицій Експортно-кредитним агентством, в тому числі в умовах військових дій та повоєнного відновлення.
У разі ухвалення документів і затвердження необхідних нормативних актів Кабміном і Нацбанком, український інвестор зможе звернутися безпосередньо в ЕКА, в один із банків або страхову компанію, які співпрацюють з ЕКА, й оформити відповідне страхування.
Покривати ризики ЕКА зможе, використовуючи власний статутний капітал, який на сьогодні становить близько 2 млрд грн.
Очікується, що ухвалення закону забезпечить підтримку економічної діяльності в Україні, посилення промислового сектору, а також створення нових робочих місць та наповнення податками бюджетів всіх рівнів.
Як повідомляв Укрінформ, Експортно-кредитне агентство в цьому році уже підтримало товарного експорту на 1,24 млрд грн.