Конференція з відновлення України, що відбудеться у Лондоні наступної середи, 21 червня, розгляне продовження фінансової допомоги для України після 2023 року.

Як передає Укрінформ, про це у Tвіттері написала президентка Європейської комісії Урсула фон дер Ляєн за підсумками телефонної розмови з прем’єр-міністром Великої Британії Ріші Сунаком.
«Добра розмова з Ріші Сунаком перед Лондонською конференцією по Україні. Ми говорили про фінансову підтримку для України після 2023 року, можливості та виклики від ШI (штучного інтелекту – ред.), боротьбу із контрабандою мігрантів», - написала фон дер Ляєн.
Як повідомлялося, 21 червня у Лондоні відбудеться міжнародна конференція з відновлення України, яка визначить першочергові, середньострокові та перспективні завдання з повоєнної відбудови та модернізації України.