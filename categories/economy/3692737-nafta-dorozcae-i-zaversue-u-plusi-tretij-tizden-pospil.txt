Ціни на нафту еталонних марок у четвер, 6 квітня, зросли і завершили у плюсі третій тиждень поспіль.

Як передає Укрінформ, про це повідомляє enkorr.
Червневі ф'ючерси на Brent подорожчали на лондонській біржі ICE Futures на $0,13 (на 0,15%) – до $85,12 за барель. Травневі ф'ючерси на WTI піднялися в ціні на Нью-Йоркській товарній біржі (NYMEX) на $0,09 (на 0,1%) – до $80,7 за барель.
За підсумками короткого тижня у зв'язку із Великодніми святами Brent здорожчала на 6,6%, WTI – майже на 6,7% за рішенням низки країн ОПЕК+, включаючи Саудівську Аравію, про додаткове скорочення видобутку.
Схоже, що WTI все ніяк не залишить район $80 за барель, «навіть попри те, що, як кажуть у новинах, економіка США швидко слабшає», зазначає старший аналітик OANDA Едвард Мойя.
Підтримку нафтового ринку на цьому тижні також надали дані про зниження запасів нафти в США минулого тижня на 3,74 млн барелів, бензину – на 4,12 млн барелів, дистилятів – на 3,63 млн барелів. Аналітики у середньому прогнозували помірніше скорочення резервів у всіх трьох категоріях.