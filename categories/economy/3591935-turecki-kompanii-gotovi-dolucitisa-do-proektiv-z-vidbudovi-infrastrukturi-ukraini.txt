Турецькі компанії мають досвід та готові долучитися до проєктів з відновлення інфраструктури та логістики України за трьома основними напрямками, зокрема.відновлення мостів і доріг, модернізація та розширення пункті пропуску, а також довгострокові програми.

Про це за результатами візиту в Анкару Укрінформу розповів заступник міністра інфраструктури Мустафа Найєм.
«Для нас важливо реалізовувати ті проєкти, які потрібні вже зараз - “проєкти виживання”. Тут ми говоримо про відновлення транспортного сполучення з деокупованими регіонами, відновлення мостів і доріг, які були пошкоджені внаслідок бойових дій. Вони потрібні і для цивільних, і для військових. Також важливим зараз для нас є модернізація та розширення пункті пропуску на західних кордонах для збільшення їхньої пропускної здатності. Стабільна та швидка робота з вантажами на пунктах пропуску має суттєвий вплив на економіку України. Окремо обговорили довгострокові програми, які стосуються великих інфраструктурних рішень. По цих трьох напрямках ми презентували проєкти нашим турецьким колегам і бачимо їхню готовність долучатись до їх реалізації», – сказав Найєм.






Турецькі компанії готові долучитися до відбудови інфраструктури України / Фото: Посольство України в Туреччині











































Підрядників для проєктів обиратимуть на основі тендерів за участі іноземних компаній. Метою візиту українських урядовців було зацікавити турецькі компанії брати в цих тендерах участь, оскільки вони мають досвід відновлення інфраструктури після війни в Афганістані, Іраку.
«Через повномасштабний напад росії в Україні вже зруйновано понад 25 тисяч кілометрів доріг та 325 штучних споруд на них (мости, естакади). 12 аеродромів мають пошкодження злітно-посадкових смуг та навігаційної інфраструктури. Ми втратили унікальний найбільший у світі транспортний літак Ан-225 Мрія. А ще – понад 6 тисяч кілометрів головних колій залізничної мережі, пів сотні залізничних мостів. Не функціонують 20 вокзалів. Внаслідок ракетно-бомбових ударів по залізничних депо втрачено велику кількість пасажирського рухомого складу», – заступник міністра.
За словами заступника міністра, попри війну відбудова обʼєктів інфраструктури повинна продовжуватись. Зараз вона необхідна для військової логістики, вивезення поранених та доставки необхідних для життя вантажів цивільному населенню.
«Турецькі будівельні компанії знають, що таке військові ризики й ми побачили це розуміння. Ми плануємо залучати фінансування міжнародних інституцій та гранти, і турецькі компанії вміють працювати з такими грошима», - сказав він.
Робочий візит представників Міністерства інфраструктури в Анкару відбувся 10-11 жовтня. Делегація на чолі із Анною Юрченко та Мустафою Найємом, заступниками міністра Інфраструктури України зустрілася із Мехметом Мушем, міністром торгівлі Туреччини та його заступником Мустафою Тузджу, а також із керівництвом та членами найбільшої в Туреччині асоціації – Турецької асоціації підрядників, яка об’єднує більш як 30 наймасштабніших будівельних компаній країни, що є лідерами не лише на турецькому, а й на світовому ринку.