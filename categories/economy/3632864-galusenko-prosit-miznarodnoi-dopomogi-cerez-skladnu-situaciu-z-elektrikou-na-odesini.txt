Останні російські атаки, зокрема, обстріли дронами об’єктів енергетичної інфраструктури на Одещині, призвели не тільки до припинення електропостачання мільйонів українців, а й до руйнувань важливого енергетичного обладнання.

Про це сказав міністр енергетики України Герман Галущенко на засіданні Координаційної групи з енергетики G7+, повідомляє Укрінформ із посиланням на пресслужбу міністерства.
До Координаційної групи з енергетики входять представники країн "Великої сімки", Європейського Союзу, Болгарії, Чехії, Естонії, Латвії, Литви, Румунії, Словаччини, а також ЄБРР, Світового банку та Секретаріату Енергетичного Співтовариства. Засідання відбулося під головуванням Джеффрі Паєтта, заступника державного секретаря США і координатора зусиль країн G7 з допомоги Україні у відновленні енергетичної інфраструктури.
“Ситуація в енергосистемі залишається складною. Російськими ракетами уражені всі теплові електростанції, знеструмлено 44 високовольтні повітряні лінії. Проводяться відновлювальні роботи, щоб стабілізувати електропостачання. Працюємо для підвищення потужності атомної генерації, аби скоротити дефіцит в енергосистемі”, - заявив міністр.
Вінг нагадав, що потреби в матеріалах для ремонту та обладнанні зростають.
“Наша мета – не тільки оперативно використовувати обладнання для проведення поточних відновлювальних робіт, а й сформувати запас устаткування, яке допоможе швидше відремонтувати енергооб’єкти після наступних обстрілів”, - підкреслив міністр.
Галущенко наголосив на проактивній позиції Міненерго в роботі з міжнародними партнерами, установами, організаціями із залучення допомоги українськими генеруючим компаніям, операторам систем розподілу і передачі, газотранспортної системи.
Учасники засідання підтвердили готовність і надалі надавати підтримку українському енергосектору.
Зокрема, як зауважили в Міненерго, США планують найближчим часом доставити велику партію з обладнанням для українських енергетичних компаній.
Як повідомляв Укрінформ, масовані атаки росії на українську енергосистему тривають із 10 жовтня. Через пошкодження об'єктів енергетики по всій території України запроваджуються погодинні та екстрені відключення світла.
За минулий тиждень енергосистема зазнала трьох російських атак – уже восьмої масованої ракетної атаки 5 грудня та двох локальних атак на півдні та сході країни у вихідні. Так, внаслідок ворожих ударів 10 грудня по енергетичних об’єктах було знеструмлено споживачів м. Одеси та області.