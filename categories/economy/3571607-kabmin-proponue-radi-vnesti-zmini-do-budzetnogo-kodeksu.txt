Кабінет Міністрів зареєстрував у Верховній Раді проєкт закону “Про внесення змін до Бюджетного кодексу України щодо актуалізації та удосконалення деяких положень” (реєстр. № 8035).

Як передає Укрінформ, про це повідомив у Телеграмі представник Кабінету Міністрів у Верховній Раді Тарас Мельничук.
“Кабінетом Міністрів України зареєстровано у Верховній Раді України проект Закону «Про внесення змін до Бюджетного кодексу України щодо актуалізації та удосконалення деяких положень» (реєстр. № 8035)”, - зазначив Мельничук.
Він уточнив, що законопроєкт “спрямований на врегулювання ряду питань, пов’язаних з підготовкою проєкту Закону «Про Державний бюджет України на 2023 рік», актуалізацію деяких норм Бюджетного кодексу України та удосконалення бюджетних процедур в умовах воєнного стану”.
На картці законопроєкту на сайті Верховної Ради наразі відсутній текст законопроєкту та супровідні документи до нього.
Як повідомлялося, раніше Мельничук розповів, що уряд зареєстрував у ВР проєкт закону “Про Державний бюджет України на 2023 рік”.