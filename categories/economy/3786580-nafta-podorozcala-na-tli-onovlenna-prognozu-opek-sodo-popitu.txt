Ціни на нафту продовжують підніматися у вівторок після зростання за підсумками попередньої сесії.

Як передає Укрінформ, про це повідомляє enkorr.
Січневі ф'ючерси на Brent подорожчали на лондонській біржі ICE Futures на $0,36 (0,44%), до $82,88 за барель. У понеділок Brent здорожчала на $1,09 (1,3%), до $82,52 за барель.
Грудневі ф'ючерси на WTI зросли на Нью-Йоркській товарній біржі NYMEX на $0,35 (0,45%), до $78,61 за барель. За попередню сесію контракт здорожчав на $1,09 (1,4%), до $78,26 за барель.
Позитивним чинником для нафтового ринку став оновлений прогноз ОПЕК щодо глобального попиту на пальне.
ОПЕК у понеділок підвищила прогноз зростання споживання нафти на 2023 рік на 50 тис. барелів на добу (б/д), до 2,46 млн б/д. Таким чином, тепер очікується, що попит на нафту 2023 року становитиме 102,1 млн б/д. Оцінку зростання попиту на 2024 рік збережено на рівні 2,25 млн б/д – до 104,36 млн б/д.
До цього ціни на нафту знижувалися три тижні поспіль на побоюваннях щодо уповільнення провідних економік світу, включаючи США й Китай, зазначив аналітик City Index Фавад Разакзада. Після корекції ці побоювання вже значною мірою закладено у поточні котирування, додав він.
«Фундаментальні показники все ще підтримують ціни, і ми очікуємо на дефіцит палива на ринку до кінця поточного року», – написав Уоррен Паттерсон з ING Groep NV.