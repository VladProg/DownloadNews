Сьогодні в офісі Ради зовнішньоекономічних зв'язків Туреччини (DEIK) у Стамбулі відбулася конференція «Grain from Ukraine”, на якій гуманітарну продовольчу програму було презентовано представникам турецького бізнесу.

Про це повідомляє Укрінформ із посиланням на Генеральне консульство України в Туреччині.
«Програма передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою Організації Об'єднаних Націй. У межах програми 170 тисяч тонн української пшениці вже отримали одні з найбільш соціально вразливих країн Африки» - повідомив турецьким бізнесменам генконсул України в Стамбулі Роман Недільський.
На зустрічі також було презентовано можливості міжнародної платформи Nazovni для розширення торговельно-економічних звʼязків турецького бізнесу з українськими експортерами.
«Впевнені, що кожна така зустріч відкриватиме нові можливості для поглиблення економічного співробітництва між Україною та Туреччиною», - наголосили в диппредставництві.
Генконсульство подякувало за підтримку ініціативи голові Ради зовнішньоекономічних звʼязків Туреччини (DEIK) Рушену Четіну.

Як повідомляв Укрінформ, проведення другого саміту української гуманітарної ініціативи Grain from Ukraine («Зерно з України») під егідою Президента Володимира Зеленського заплановане на кінець листопада.