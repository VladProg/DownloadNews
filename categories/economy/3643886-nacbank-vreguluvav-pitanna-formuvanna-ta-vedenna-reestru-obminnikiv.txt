Національний банк врегулював практичні питання формування та ведення Реєстру пунктів обміну іноземної валюти.

Як передає Укрінформ, про це повідомляє пресслужба НБУ.
"Реєстр міститиме інформацію про структурні та відокремлені підрозділи банків, небанківських фінансових установ, операторів поштового зв’язку, яким надано право здійснювати обмін валют", - ідеться в повідомленні.
Зазначається, що відокремлені підрозділи банку та структурні підрозділи оператора поштового зв’язку буде включено до Реєстру за умови використання зовнішньої реклами, табличок, вивісок або інших засобів для рекламування діяльності з обміну валют як поза межами, так і безпосередньо у приміщеннях, в яких вони розташовані.
Банки, небанківські установи та оператори поштового зв’язку повідомлятимуть Національний банк про початок роботи, припинення діяльності та зміни в інформації щодо кожного пункту обміну іноземної валюти.
Ці дані вноситимуть до Реєстру та актуалізуватимуть у разі потреби.
Такі зміни містить постанова Правління Національного банку від 30 грудня 2022 року №254. Документ набирає чинності з 1 січня 2023 року.
Як повідомлялося, Верховна Рада у листопаді ухвалила закон №7655, яким ввела обов’язок зі сплати фіксованої суми авансового внеску з податку на прибуток підприємств за кожний пункт обміну валют. Небанківські фінансові установи та оператори поштового зв'язку, які здійснюють торгівлю валютними цінностями в готівковій формі, з 1 січня 2023 року мають сплачувати авансовий внесок з податку на прибуток підприємств.