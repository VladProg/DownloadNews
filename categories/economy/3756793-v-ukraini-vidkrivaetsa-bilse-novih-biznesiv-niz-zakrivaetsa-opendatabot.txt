З початку повномасштабного вторгнення в Україні в середньому у місяць реєструється близько 25 тис. нових бізнесів, тоді як припиняє роботу – близько 17 тис.

Як передає Укрінформ, такі дані оприлюднив Опендатабот.
«Станом на початок осені, в Україні офіційно працюють 2 052 326 фопів… У середньому, зараз на місяць реєструється близько 25 тисяч нових фопів. Натомість за період з квітня 2022 року по вересень 2023 року свою роботу припинили 290 910 фопів. У середньому, наразі закривається близько 17 тисяч фопів на місяць», - йдеться в повідомленні.
За інформацією Опендатаботу, найбільший показник зареєстрованих фопів за останні три роки зафіксовано у червні 2023 року – 31 477 нових підприємств.
У регіональному вимірі з початком повномасштабної війни найбільше бізнесів було закрито у Донецькій області – 8,2 тис., Харківській — 7,1 тис., Херсонській — 4,5 тис., Луганській — 3,7 тис. та Запорізькій — понад 2 тис. фопів.
Натомість найбільший приріст нових підприємців спостерігається у Києві (+12,9 тис.), на Львівщині (+12,3 тис.) та у Дніпропетровській області (+ 8,6 тис.).
Як повідомлялося, за даними опитування НБУ, у серпні 2023 року індекс очікувань ділової активності (ІОДА) підвищився до 49,3 порівняно з 48,8 у липні, наблизившись до нейтрального рівня (50 пунктів).