Акціонерне товариство «Енергетична компанія України» здійснило тестову імпортну поставку електроенергії з Європи.

Як передає Укрінформ, про це повідомляє ЕКУ.
«З метою підтримки енергосистеми України в разі дефіциту генеруючої потужності державний енерготрейдер АТ «Енергетична компанія України» (АТ «ЕКУ») здійснив першу тестову поставку електроенергії зі Словаччини. Фактичний імпорт потужністю 1 МВт відбувся 27 жовтня 2022 року», — йдеться в повідомленні.
Право на здійснення імпорту компанія отримала в результаті відкритого аукціону з доступу до міждержавних електромереж, який 25 жовтня провів оператор національної системи передачі «Укренерго».
За словами генерального директора ЕКУ Віталія Бутенка, внаслідок ракетних обстрілів і пошкодження енергетичної інфраструктури ризики сталого проходження опалювального періоду в Україні значно збільшились.
«Як державний трейдер ми шукаємо можливості та інструменти, що дозволять зменшити ці ризики. Здійснення тестових поставок – частина цієї роботи. Технічна можливість імпортувати електроенергію з Європи в Україну – це ще один інструмент стабілізації роботи нашої енергосистеми. Ми повинні бути готові до його впровадження», – наголосив він.
Як повідомлялося, з 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. Ворожим вогнем пошкоджені вже понад 45 об'єктів енергетики.
Унаслідок чергової атаки ворога в ніч на 27 жовтня в Києві та області виник дефіцит потужності. Щоб не допустити повного знеструмлення столиці та центральних регіонів України, введені екстрені обмеження.