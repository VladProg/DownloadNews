Унаслідок підриву росіянами дамби Каховської ГЕС та підтоплення територій особлива загроза є для комунікацій, передусім для електромереж.

Як передає Укрінформ, про це повідомив у коментарі Українському Радіо директор аналітично-дослідницького центру "Інститут міста" Олександр Сергієнко.
"Коли заливає підвали чи перші поверхи, то страждають несучі конструкції, стіни, підлога, меблі. Якщо йдеться не про хатину початку ХХ століття, то нічого з фундаментами не станеться. Можуть бути зовнішні пошкодження на стінах, можуть відійти шпалери, але якщо є цегляні стіни й бетонні фундаменти, то навряд чи станеться щось критичне. Комунікаціям є загроза, особливо електричним мережам. Водогонам і газовим трубам нічого не буде, можливо, їх доведеться продути. А от електричні контакти, де може бути окислення, це - суттєве пошкодження. Насосні станції у підвалах також можуть зазнати пошкоджень", - розповів фахівець.
Сергієнко нагадав про основні правила поведінки в екстремальних ситуаціях: насамперед треба вимкнути всі мережі, електрику, газ і воду. "Тому що всюди є насоси, всюди працює електрика, і якщо не вимкнути — буде коротке замикання і все просто погорить", - сказав він.
Друге — не слід забувати, що вода рано чи пізно зійде, бо вона розтікається. "Тут усе залежатиме від того, наскільки вода проникла у системи водопостачання, газопостачання, у різні насоси, інші механізми. Якщо це якісно зроблені вузли, то за певний час, коли зійде вода, треба буде їх трохи перебрати, почистити, змастити. Вода не є агресивною рідиною, але може бути якесь окислення. Відновити робочий стан усіх агрегатів — цілком реально. Чим швидше зійде вода, тим буде простіше. Наперед прогнозувати важко", - розповів директор "Інституту міста".
Як повідомляв Укрінформ, російські війська 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано. Через підрив водосховища є ризики підтоплення енергетичних об’єктів на Херсонщині, зокрема Херсонської ТЕЦ. Розпочалась евакуація населення з потенційних районів затоплення.