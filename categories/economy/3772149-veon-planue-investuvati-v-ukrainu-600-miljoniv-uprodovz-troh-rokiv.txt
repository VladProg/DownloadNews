У найближчих три роки міжнародна Група VEON, яка єдиним акціонером компанії "Київстар", має намір інвестувати в Україну 600 млн доларів для відбудови телеком-мережі та розвитку нових мобільних технологій.

Про це заявив президент Київстару Олександр Комаров, повідомили Укрінформу в пресслужбі компанії.
"Глобальний оператор цифрових комунікацій VEON (офіс у Нідерландах) оголосив про завершення виходу з росії і продаж російського активу «Вимпелком». Умови угоди не передбачають можливості повторного викупу, тобто завершення операцій на російському ринку є повним і остаточним для VEON", - йдеться у повідомленні.
Як коментує Комаров, «після виконання довгої низки юридичних процедур, наш 100% акціонер VEON ставить крапку в відносинах з російським телеком-ринком. Це означатиме зміцнення стратегії розвитку компанії на шести інших ринках, в тому числі - в Україні».
Зокрема, у найближчі три роки VEON планує інвестувати в Україну 600 млн дол., які будуть спрямовані на відбудову телекомунікаційної мережі та розвиток цифрових послуг і нових мобільних технологій.
Комаров нагадав, що Київстар працює у звичайному режимі, і від початку повномасштабного вторгнення росії вже інвестував у розвиток телеком-ринку країни 8,2 млрд грн, сплатила державі 15,2 млрд грн податків, а також надала підтримки державним органам, військовим, органам безпеки та правопорядку на понад 1,4 млрд грн.
Як повідомлялось, Київстар наразі готує мережу до роботи в умовах можливих відключень електроенергії, для чого інвестував 988 млн грн. До кінця 2023 року на базових станціях компанії буде встановлено 110 тис. нових акумуляторів.