Міністр аграрної політики та продовольства України Микола Сольський обговорив в онлайн-режимі з польським колегою, міністром сільського господарства і розвитку села Робертом Телусом питання транзиту українських товарів через територію Польщі.

Про це йдеться в офіційному повідомленні Міністерства сільського господарства і розвитку села РП, передає Укрінформ.
Як інформується, польський міністр розповів українському про причини, чому Варшава ввела заборону на імпорт української агропродукції. Зазначається, що коридори солідарності, які слугували для транзиту української продукції “не функціонували правильно”. Тому частина української агропродукції залишилася на польському ринку. Телус сказав, що транзит українських товарів “має бути під контролем і щільним моніторингом”, аби гарантувати безпеку продовольства і захисту споживачів.
Як зазначається, міністр Сольський “з розумінням поставився до дій польської сторони”. Водночас у зв’язку із запровадженням Єврокомісією 2 травня тимчасової заборони на ввезення з України до Польщі та інших країн ЄС, які межують або розташовані поблизу України, чотирьох видів сільськогосподарської продукції (пшениці, кукурудзи, ріпаку та соняшнику), він порушив питання організації транзиту цих товарів територією Польщі.
Підкреслюється, що польська сторона надала всі необхідні пояснення, а також висловила сподівання на подальшу плідну співпрацю з партнерами з України.
Як повідомляв Укрінформ, Єврокомісія 2 травня 2023 року офіційно оголосила про запровадження «виключних та тимчасових» запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини.
Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України, - і залишатимуться чинними до 5 червня 2023 року.
Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Після запровадження Єврокомісією обмеження на ввезення на територію п'яти країн ЄС окремих видів агропродукції Варшава скасувала національну заборону на українську агропродукцію. Водночас Варшава запропонувала Єврокомісії ввести заборону на імпорт інших видів агропродукції з України, серед яких м'які фрукти, мед, яйця, м'ясо птиці тощо.
Фото: MRiRW