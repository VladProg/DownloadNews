Кабінет Міністрів поклав на ТОВ «Газопостачальна компанія «Нафтогаз України» повноваження постачальника газу "останньої надії" (ПОН) на період воєнного стану.

Про це в Телеграмі повідомив постійний представник Кабміну у Верховній Раді Тарас Мельничук, передає Укрінформ.
"Визначено на період воєнного стану та протягом шести місяців після його припинення або скасування товариство з обмеженою відповідальністю «Газопостачальна компанія «Нафтогаз України» постачальником «останньої надії» без проведення конкурсу", - написав Мельничук.
Повноваження Нафтогазу як ПОН закінчилися 23 липня у зв'язку із закінченням строку, який закон «Про ринок природного газу» дає на виконання таких обов'язків. До цього газопостачальник надавав "блакитне паливо" як ПОН три роки - із липня 2020-го.
Як повідомлялося, всі клієнти ГК «Нафтогаз України» отримують газ відповідно до річного тарифного плану «Фіксований». Період дії тарифу - з 1 травня 2023 року до 30 квітня 2024 року включно. Розмір тарифу - 7,96 грн за кубометр (з ПДВ).