У складнощах, яких зазнають українські та європейські фермери, винна лише росія.

Про це заявила посол Міністерства закордонних справ України з особливих доручень, координаторка Ради експортерів та інвесторів Ольга Трофімцева під час брифінгу у Медіацентрі Україна — Укрінформ.
"Винний у цій ситуації нам чудово відомий і зрозумілий - це росія і російська агресія проти України. Тільки це є першопричиною усіх складнощів, в яких зараз знаходяться в першу чергу Україна і українські фермери. А тепер і східноєвропейські фермери, Європейська комісія та Європейський Союз загалом стикаються з якоюсь розбалансованою ситуацією", - сказала вона.
Трофімцева наголосила, що Україна та ЄС мають знайти взаємовигідне вирішення ситуації з імпортом агропродукції. Вона зазначила, що лібералізована торгівля з країнам Європейського Союзу є важливою передумовою для виживання української економіки в умовах війни.
Як повідомляв Укрінформ, Угорщина та Польща 15 квітня 2023 року ввели тимчасову заборону на імпорт зерна та інших видів сільськогосподарської продукції з України. З 19 квітня 2023 року почне діяти заборона на імпорт української агропродукції до Словаччини. Водночас, Польща також призупинила транзит продукції українського АПК через свою територію, але планує відновити його з 21 квітня.
Угорщина та Словаччина транзит не зупиняли. Болгарія ввела тимчасово заборону на імпорт сільськогосподарської продукції з України 19 квітня 2023 року, але транзит не обмежувала.
У середу, 19 квітня, Єврокомісія заявила про план реалізувати заходи реагування на надмірне надходження української агропродукції до країн - членів Євросоюзу, відповідно до правил спільного ринку ЄС. Зокрема, йдеться про підтримку уражених фермерських господарств та застосування обмежувальних заходів щодо поставок на ринок ЄС українського зерна та інших продовольчих товарів.