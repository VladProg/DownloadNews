Від початку роботи оголошеного ВМС ЗСУ у серпні тимчасового морського коридору в Чорному морі з портів Одеса, Чорноморськ та Південний вийшли 115 суден.

Як передає кореспондент Укрінформу, про це повідомив голова ДП «Адміністрація морських портів України» (АМПУ) Юрій Литвин 17 листопада під час «Інфрастуктурного дня», який проводить Європейська бізнес-асоціація (ЕВА).
За інформацією АМПУ, до портів Великої Одеси за три місяці роботи тимчасового коридору зайшли 148 суден.
Загалом порти обробили за цей час 4,4 млн т вантажів. Зокрема, у серпні було оброблено 59,6 тис. т, у вересні - 277,9 тис. т, у жовтні - 1,994 млн т, з початку листопада - 1,591 млн тонн.
Як повідомляв Укрінформ, Україна 10 серпня оголосила нові тимчасові маршрути для торговельних суден, що йдуть до/з чорноморських морських портів України. Ці маршрути насамперед використовувалися для виходу цивільних суден, що перебувають в українських портах Чорноморськ, Одеса та Південний ще з початку повномасштабного вторгнення Росії 24 лютого 2022 року.