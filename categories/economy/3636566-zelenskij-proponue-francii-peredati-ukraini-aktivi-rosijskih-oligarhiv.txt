У Франції, як і в інших країнах Європи та світу, багато нерухомості, рахунків, які належать росії, російським олігархам, доцільно було б віддати ці активи Україні, замість виділення допомоги з бюджету Франції.

Таку думку президент України Володимир Зеленський висловив в інтерв’ю французьким телеканалам TF1 та LCI, передає Укрінформ.
"Франція заморозила деякі активи. Під час війни відбувається руйнація у нас. Вчора вони (росіяни - ред.) обстріляли ще одну школу, позавчора зруйнували інститут... Я вдячний Франції , коли вона допомагає нам. Але у мене питання: Франція підтримує нас тому, що підтримує демократію, захищаючи наші спільні цінності, але є рахунки дуже багатих людей, так дайте нам ці гроші. Для чого ви берете з бюджету? Мені здається, що це вихід. Ця нерухомість коштує мільйони, чому не продати цю нерухомість, заморозити активи і віддати гроші, допомогти Україні? Я вважаю, це справедливо. Вони забирають у нас домівки, вони забрали сотні тисяч домівок, сотні тисяч квартир зруйновано", - сказав Зеленський.
За його словами, ці активи можуть являти собою не тільки рахунки чи нерухомість, це можуть бути приховані рахунки, рахунки юридичних осіб, які зареєстровані в інших юрисдикціях тощо.
Як повідомлялося, за даними МОЗ, лише на відбудову зруйнованих росією лікарень потрібен понад $1 мільярд.