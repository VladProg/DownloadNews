Закачування газу в українські газосховища відбувається з випередженням графіка, в ПСГ закачано вже понад 13 мільярдів кубів блакитного палива.

Про це повідомляє пресслужба Міненерго, посилаючись на заяву міністра енергетики України Германа Галущенко, яку він зробив під час візиту на один з об’єктів АТ «Укртрансгаз» у Львівській області, передає Укрінформ.
Очільник Міненерго зазначив, що з наближенням зими навантаження на газовидобувні та газорозподільні підприємства буде зростати. Адже через ускладнення логістичних маршрутів збільшено використання газу для виробництва електроенергії.
Також Галущенко відзначив ефективну роботу всієї команди НАК «Нафтогаз України», зокрема «Укртрансгазу», одним з результатів якої стала сертифікація українських ПСГ за європейськими нормами. Це створило можливості для зберігання в Україні газу іноземних компаній.
Європейські компанії вже почали активно закачувати блакитне паливо в українські ПСГ, де зберігається вже близько 600 мільйонів кубів іноземного газу. А це важливий внесок у забезпечення енергетичної безпеки України та всього європейського континенту.
Як повідомлялося, голова правління НАК «Нафтогаз України» Олексій Чернишов заявляв, що Україна зможе пройти опалювальний сезон 2023-2024 без імпорту газу.
Також повідомлялося, що газові сховища Європейського Союзу вже заповнені на 90%, що є випередженням встановленого графіка на 2,5 місяці.