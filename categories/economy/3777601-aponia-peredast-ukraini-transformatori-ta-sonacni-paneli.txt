Японія планує доставити до України чергову партію гуманітарної допомоги, куди увійдуть трансформатори та сонячні панелі.

Як передає Укрінформ, про це йшлося під час зустрічі заступників міністра енергетики Ярослава Демченкова та Світлани Гринчук із представниками Японського агентства міжнародного співробітництва (JICA) на чолі з віцепрезидентом агентства Андо Наокі, повідомляє Міністерство енергетики України.
"Найближчим часом до України надійдуть трансформатори та сонячні панелі від японських партнерів", - йдеться у повідомленні.
Зокрема, Наокі підкреслив, що близько 40% допомоги, яку японська сторона надає Україні, - це підтримка енергетичного сектору країни.
Демченков подякував японським партнерам за підтримку, надану українському енергетичному сектору, та наголосив на її важливому значенні для проходження зими в умовах ворожих атак на об’єкти енергетичної інфраструктури.
Як повідомлялося, на початку жовтня Програма розвитку ООН та Японія придбали і передали два високовольтних автотрансформатори для потреб НЕК "Укренерго".
Фото: Міненерго