Україна отримує зараз від міжнародних партнерів передову зброю, але настане час, коли світ будуть цікавити бренди української зброї.

Про це під час виступу зі щорічним посланням до Верховної Ради сказав Президент України Володимир Зеленський, передає Укрінформ.
"Ви можете бути певні, що настане час, коли бренди української зброї так само будуть цікавити весь світ. Ми здатні виробляти свої ракети, свої морські дрони, ми вже це робимо, бронетехніку, авіатехніку та інші види озброєнь. Ми вже це робимо. Вже є наше. Все це наше. «Стугна», «Вільха», «Нептун», морський дрон та інше. Давайте подякуємо нашому вітчизняному виробництву", - сказав Президент.

Відео: Офіс президента України
Він висловив переконання, що Україна і український військово-промисловий комплекс буде одним із найпотужніших у Європі та світі, і вже є таким зараз.
Президент зазначив, що інтенсивність бойових дій, обсяг і жорстокість злочинів російських загарбників в Україні спонукають не тільки нас, а й увесь світ оновлювати стандарти оборони, оновлювати стандарти безпеки, досягати справедливості.
За його словами, це стосується багатьох сфер - виробництва снарядів, тактики на полі бою, створення нової дієвої архітектури безпеки, нових гарантій безпеки для України, Європи та світу. А також запуску юридичних механізмів для притягнення до відповідальності усіх винних в агресії та компенсації збитків, завданих росією, та реформи існуючих міжнародних організацій, які мають гарантувати мир та міжнародний правопорядок, але не здатні зараз це зробити.
"Україна вже серед лідерів відповідних процесів. І, до речі, саме в Україні нашими героїчними воїнами визначаються нові стандарти НАТО. Стандарти, якими ми сьогодні ділимося з нашими союзниками по Альянсу. Союзниками! А не просто партнерами", - сказав Зеленський.
Як повідомляв Укрінформ, Президент Володимир Зеленський у середу, 28 грудня, виступив зі щорічним посланням до Верховної Ради.