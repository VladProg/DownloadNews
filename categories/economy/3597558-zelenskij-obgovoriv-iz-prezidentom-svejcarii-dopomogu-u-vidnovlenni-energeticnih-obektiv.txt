Президент Володимир Зеленський обговорив із Президентом Швейцарії Ігнаціо Кассісом питання допомоги швейцарських партнерів у ліквідації наслідків ракетних ударів росії по енергетичних об’єктах України, а також відбудову України.

Про це він розповів під час пресконференції у Києві, повідомляє кореспондент Укрінформу.
“Ми обговорили з Президентом можливості Швейцарії допомогти Україні з ліквідацією наслідків російських ударів по наших енергетичних об’єктах”, - зазначив Зеленський.
Також, за його словами, на зустрічі йшлося про можливості Швейцарії взяти участь у модернізації нашої транспортної інфраструктури, зокрема залізниці.
“Швейцарія має необхідний досвід і потенціал, який можемо використовувати для оновлення рухомого складу Укрзалізниці”, - зауважив глава держави.
Крім того, Зеленський підкреслив, що були проговорені питання можливості залучення Швейцарії до розвитку окремих галузей української економіки, зокрема, переробної промисловості, відновлення телекомунікаційних систем на деокупованих територіях, протидії кібервикликам.
“Враховуючи унікальний досвід швейцарської сторони, предметно обговорили взаємодію у сфері будівництва бомбосховищ в Україні та розмінування”, - додав Зеленський.
Як повідомлялося, у четвер в Україні з візитом перебував Президент Швейцарії Ігнаціо Кассіс.