Міжнародні резерви України за підсумками грудня зросли на 1,9% і на 1 січня становили, за попередніми даними, 28,5 млрд дол США.

Як передає Укрінформ, про це повідомляє пресслужба Національного банку.
"Міжнародні резерви України станом на 1 січня 2023 року за попередніми даними становили 28,5 млрд дол. США (28 491,0 млн дол. США). У грудні вони зросли на 1,9% порівняно з листопадом 2022 року завдяки валютним надходженням від міжнародних партнерів, що перевищили інтервенції НБУ з продажу валюти для підтримання фіксованого курсу", - йдеться в повідомленні.
Зазначається, що у минулому місяці на валютні рахунки уряду в Національному банку надійшло 4 468,4 млн дол. США. Разом з тим, уряд України виплатив за обслуговування та погашення державного боргу в іноземній валюті 833,9 млн дол США. Зокрема, 714,3 млн дол. США спрямовано на обслуговування та погашення валютних ОВДП, а 119,6 млн дол. США – боргу перед іншими міжнародними кредиторами. Крім того, Україна сплатила Міжнародному валютному фонду 166,2 млн дол. США.
Минулого місяця НБУ продав на валютному ринку 3 193,1 млн дол. США та викупив до резервів – 29,6 млн дол. США. Отже, чистий продаж валюти Національним банком у грудні підвищився до 3 163,5 млн дол. США. Також у грудні за рахунок переоцінки вартість фінансових інструментів зросла на 231,6 млн дол. США.
У Нацбанку наголошують, що торік Україна отримала безпрецедентну світову фінансову підтримку – відповідно до балансових даних близько 32,1 млрд дол. США. Найбільша фінансова допомога надійшла від Сполучених Штатів Америки – 12 млрд дол. США, Європейського Союзу – 8 млрд дол. США, МВФ – 2,7 млрд дол. США, Канади – 1,9 млрд дол. США, Німеччини – 1,6 млрд дол. США.
Крім того, у 2022 році країна отримала близько 3,1 млрд дол. США завдяки розміщенню валютних ОВДП. Це разом із міжнародною допомогою дало змогу компенсувати значну частину чистих інтервенцій НБУ з продажу валюти (25 млрд дол США) та виплат країни за обслуговування та погашення державного боргу в іноземній валюті (9,1 млрд дол. США).
Як повідомляв Укрінформ, міжнародні резерви України за підсумками листопада зросли на 10,7% і на 1 грудня становили 27,95 млрд доларів США.