Прем‘єр-міністр Денис Шмигаль заявляє, що надання Україні у 2023 році пакету макрофінансової допомоги в розмірі 18 млрд євро допоможе покрити значну частину дефіциту бюджету, який становить 38 млрд доларів.

Як повідомляв Укрінформ, про це Шмигаль наголосив у Телеграмі.
За його словами, Єврокомісія представила пропозицію про надання Україні у 2023 році пакету макрофінансової допомоги в розмірі 18 млрд євро.
"Дуже важлива ініціатива, яка підтримає економічну стабільність нашої держави та зміцнить фундамент нашої майбутньої перемоги. Кошти допоможуть покрити значну частину дефіциту бюджету, який складе 38 млрд доларів", - зазначив Шмигаль.
Він подякував президенту Європейської Комісії Урсулі фон дер Ляєн за лідерство, а також виконавчому віце-президенту Єврокомісії Валдісу Домбровскісу та уряду Чехії за рішуче адвокатування цієї ініціативи в ЄС.
"Очікуємо на позитивне рішення Європейського Парламенту та Ради ЄС", - підкреслив Шмигаль.
Як повідомляв Укрінформ, 9 листопада Єврокомісія оголосила план надання Україні 18 мільярдів євро у 2023 році.