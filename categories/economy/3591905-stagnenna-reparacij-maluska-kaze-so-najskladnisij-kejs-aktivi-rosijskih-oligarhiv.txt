Міністр юстиції Денис Малюська розповів, що у питанні російських репарацій важливо розробити якісний механізм стягнень, що не порушуватиме основ, за якими живе західне суспільство багато століть.

Як передає Укрінформ, про це він сказав у інтерв’ю виданню “Forbes”.
“Це дуже складний юридичний механізм. Йдеться про три блоки активів. Найпростіший кейс – це суверенні активи РФ, трохи складніший – активи російських державних компаній і найскладніший – активи олігархів та приватного бізнесу. По останньому кейсу серед країн поки немає єдиного рішення. Один із механізмів, який розробляє Європейський союз – конфіскація активів осіб, які намагаються обійти санкції. Конфіскація активів осіб за критерієм наближеності до путіна поки не розглядається”, - сказав Малюська, відповідаючи на запитання, як наразі просувається міжнародний процес щодо російських репарацій.
За його словами, на політичному рівні міжнародна підтримка в цьому питанні є.
“Головне завдання – розробити якісний механізм стягнень, який би не порушував основ, за якими живе західне суспільство багато століть. Наприклад, в останній розмові з моїм колегою з Великої Британії він висловив дуже показову і типову тезу для усіх колег із Заходу: допоможемо усім, чим зможемо, але є Magna Carta, датована 1215 роком, це статут, за яким я працюю. Це цінності, які існують понад 800 років”, - підкреслив міністр.
Він зауважив, що суверенні активи росії – найбільш реальний кейс, бо “на них не розповсюджується ні Magna Carta, ні конституції різних юрисдикцій, які захищають приватну власність”.
“Перепона – суверенний імунітет, за яким одна держава не може відібрати активи іншої без її згоди. Ми пропонуємо встановити додаткове обмеження – суверенний імунітет не стосується репарацій держави-агресора. Це буде зафіксовано у міжнародному договорі”,- зауважив Малюська.
Також він висловив сподівання, що у жовтні буде засідання Генасамблеї ООН щодо цього питання.
“Наше завдання – зібрати якомога більшу кількість голосів серед країн. Якщо рішення погодять, можна переходити до перемовин щодо тексту договору. Ми очікуємо, що перші комплексні перемовини відбудуться взимку. Потім цей договір мають ратифікувати парламенти країн. Зазвичай, підготовка договорів такого масштабу займає років 10. Звісно, цього разу процес буде набагато швидшим, але не все залежить від нас”, - сказав Малюська.
Далі, за його словами, потрібно зробити окремий фонд, до якого будуть спрямовані кошти. Міністр додав, що резерви будуть розподілені між субʼєктами, які постраждали від агресії рф – держава, місцеві органи влади, бізнес, фізичні особи.
Як повідомлялося, раніше Президент України Володимир Зеленський закликав до підтримки резолюції ООН про зобовʼязання росії з виплати репарацій Україні.
Міністр закордонних прав Польщі Збігнєв Рау під час спільної пресконференції з главою МЗС Німеччини Анналеною Бербок заявив, що війна росії проти України має завершитися відновленням територіальної цілісності України, росія має виплатити Україні воєнні репарації, а російських воєнні злочинці мають бути притягнуті до відповідальності.