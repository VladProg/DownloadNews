Вантажівки, які намагаються перетнути польсько-український кордон на в’їзд в Україну, через блокаду з боку польських перевізників змушені чекати навіть до 90 годин.

Про це повідомили у відділі Податкової адміністрації в Любліні, передає Укрінформ із посиланням на Wnp.pl.
Зазначається, що на виїзд з Польщі в Україну перед пунктом пропуску “Дорогуськ-Ягодин” в 30-годинній черзі очікують 650 вантажівок. Натомість поблизу пункту пропуску “Гребенне-Рава Руська” з польського боку кордону в майже 90-годинній черзі чекають близько 900 вантажівок.
Як повідомив у вівторок на брифінгу в Медіацентрі Україна – Укрінформ речник Державної прикордонної служби Андрій Демченко, з трьох пунктів пропуску, які блокують польські перевізники, до Польщі можна виїхати через "Краківець – Корчова".
У понеділок польські перевізники розпочали блокаду руху вантажівок біля трьох найбільших пунктів пропуску на кордоні між Польщею й Україною: “Корчова-Краківець”, “Гребенне-Рава Руська”, “Дорогуськ-Ягодин”.
Організатор протесту поблизу ПП “Корчова-Краківець” Томаш Борковський заявив, що блокуватиметься проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстровано польськими перевізниками в місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".
Український посол у Польщі Василь Зварич назвав блокаду "болісним ударом в спину Україні" і закликав припинити її.