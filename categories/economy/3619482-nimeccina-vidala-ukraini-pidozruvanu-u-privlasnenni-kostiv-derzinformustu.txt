Відбулась процедура екстрадиції з Німеччини в Україну підозрюваної у заволодінні коштами державного підприємства "Держінформ’юст", яка п'ять років перебувала у розшуку.

Як передає Укрінформ, про це повідомляє Національне антикорупційне бюро України.
НАБУ і Спеціалізована антикорупційна прокуратура 18 листопада добилися екстрадиції гендиректорки приватного підприємства, підозрюваної у причетності до заволодіння 6,5 млн грн ДП "Держінформ’юст".
Вона майже п’ять років перебувала у розшуку, а наприкінці травня 2022 року її затримали компетентні органи ФРН.
Вищій антикорупційний суд обрав підозрюваній запобіжний захід у вигляді тримання під вартою із альтернативою внесення 496,2 тис. грн застави.
За даними слідства, у листопаді 2013 року колишній гендиректор Держінформ’юсту із підконтрольним йому ж підприємством уклав та забезпечив виконання договорів на постачання програмної продукції (комп’ютерної програми TrueConfserver та супровідної документації до неї). Перший договір передбачав завищену вартість, а наступним взагалі не передбачалося постачання товарів. Такими діями Держінформ’юсту завдано 6,5 млн грн шкоди.
Розслідування щодо інших учасників злочину завершене, справа перебуває на розгляді у суді.
Як повідомляв Укрінформ, у травні Вищий антикорупційний суд обрав запобіжний захід колишньому генеральному директору ДП "Держніформ’юст" у вигляді арешту з можливістю внесення застави у 744 300 гривень.
Фото: НАБУ