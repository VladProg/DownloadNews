Збитки лише для телекомунікаційної інфраструктури України внаслідок розв’язаної росією війни, за незалежними оцінками, сягає майже $1,8 мільярда.

Про це повідомляє в п’ятницю SkyNews із посиланням на Міжнародний телекомунікаційний союз (ITU), який є структурною організацією ООН зі штаб-квартирою в Женеві, передає Укрінформ.
«Україні знадобиться щонайменше $1,79 мільярда, щоби відновити свій телекомунікаційний сектор до рівня, який був до початку війни»,- зазначається в документі.
У звіті, який охоплює перші шість місяців війни, звертається увага на значні пошкодження та руйнування телекомунікаційної інфраструктури у понад 10 з 24 регіонів України. При цьому акцентується, що агресор або повністю знищив, або захопив інфраструктуру телекомунікаційного зв’язку та критично важливої інфраструктури на тимчасово окупованих територіях, а також у зоні бойових дій.
Крім того, вказується, що рф у односторонньому порядку змінила українські телефонні коди, встановлені агентством ООН, на російські.
Окремо зазначається, що на українську інфраструктуру було здійснено 1123 кібератаки.
Як повідомлялося, наприкінці грудня в Міністерстві юстиції України заявили про початок процесу створення міжнародного Реєстру збитків, завданих збройною агресією російської федерації.