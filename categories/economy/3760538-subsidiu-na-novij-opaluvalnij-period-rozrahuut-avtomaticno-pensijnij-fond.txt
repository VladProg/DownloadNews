Пенсійний фонд розрахує житлову субсидію на опалювальний період 2023-2024 років без звернення громадян.

Про це пресслужба ПФУ повідомила у Фейсбуці, передає Укрінформ.
«На опалювальний період 2023-2024 років розрахунок житлової субсидії буде проведено в автоматичному режимі (без звернення громадян) для всіх, кому призначено житлову субсидію на неопалювальний період 2023 року, та тим, у кого розмір субсидії склав 0,00 грн», - йдеться в повідомленні.
У Фонді підкреслюють, що громадянам, які вже є отримувачами житлової субсидії або яким у літній період було призначено нульову субсидію, додатково звертатися по виплату не потрібно.
Також ПФУ нагадує, що субсидія на оплату житлово-комунальних послуг, витрат на управління багатоквартирним будинком призначається з місяця звернення за її призначенням до дати закінчення опалювального сезону і розраховується на неопалювальний сезон - з 1 травня до 30 вересня, на опалювальний сезон - з 1 жовтня до 30 квітня.
Тож під час розрахунку житлової субсидії з жовтня будуть враховані доходи членів домогосподарства за І та ІІ квартали 2023 року. Доходи у вигляді пенсії будуть враховані в розмірі нарахованої пенсії за серпень поточного року.
Для призначення житлової субсидії у 2023 році на тверде та рідке пічне побутове паливо заява та декларація подаються до кінця календарного року.
Як повідомлялося, упродовж восьми місяців 2023 року на соціальні виплати з державного бюджету було спрямовано 300,5 млрд грн. Зокрема, на підтримку малозабезпечених сімей та надання пільг і житлових субсидій громадянам з бюджету виділено 32,4 млрд грн.