Упродовж 45-го тижня роботи «зернового коридору», з 5 по 11 червня 2023 року, через морські порти Одеської області було експортовано 651 тис. т агропромислової продукції, що на 65% більше, ніж за попередній тиждень.

Як передає Укрінформ, про це повідомляє пресслужба Українського клубу аграрного бізнесу.
Зазначається, що за минулий тиждень в українських морпортах було завантажено 13 суден, що на 6 одиниць більше, ніж попереднього тижня. Ці судна завантажені, але вони ще не пройшли інспекції для продовження руху далі до клієнтів та очікують на неї.

В УКАБ наголошують, що такі тижневі показники відвантажень залишаються нижче середніх за історію роботи «зернового коридору». Крім того, минулого тижня інспекцію на вхід пройшли лише 7 суден, що є критично низьким показником.
Найбільше протягом 45-го тижня роботи "зернового коридору" було експортовано: кукурудзи (частка у загальній структурі експорту - 54%), пшениці (38%) та соняшникової олії (7%). Українська продукція була відправлена в країни: Азії (Ізраїль, Бангладеш, Китай та інші), Африки (Єгипет, Кенія) та Європи (Іспанія).
Загалом із початку роботи «зернового коридору» з 1 серпня 2022 року по 11 червня 2023 року Україна експортувала 31,6 млн т продукції АПК.
Як повідомляв Укрінформ, Україна, Організація Об’єднаних Націй і Туреччина 18 березня 2023 року домовилися про продовження «Ініціативи з безпечного транспортування агропродукції через Чорне море». Дія угоди була продовжена на 120 днів, проте росіяни заявляли, що угода діятиме до 18 травня 2023 року.
Віцепрем’єр-міністр з відновлення – міністр розвитку громад, територій та інфраструктури Олександр Кубраков 17 травня повідомив, що угода діятиме до 18 липня 2023 року.
Фото: Мінагрополітики