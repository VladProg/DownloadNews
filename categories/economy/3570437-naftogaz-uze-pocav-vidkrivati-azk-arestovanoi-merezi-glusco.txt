Група Нафтогаз уже почала запускати роботу автозаправних комплексів арештованої мережі Glusco під власним брендом U.GO.

Про це на брифінгу заявив голова правління НАК "Нафтогаз України" Юрій Вітренко, повідомляє кореспондент Укрінформу.
"Зараз Нафтогазу передали заправки, які раніше називалися мережею Glusco. Ми ці заправки зараз запускаємо під брендом U.GO. Багато з них уже почали працювати", - сказав Вітренко.
Він не уточнив місця, де заправки відновили роботу під новою назвою, але раніше Нафтогаз повідомляв, що спершу будуть відкриті АЗК у Києві та Київській області.
Як повідомлялося, у травні Кабінет Міністрів передав автозаправні станції компанії Glusco в управління НАК "Нафтогаз України".
У березні 2021 року податкова міліція ДФС спільно зі Службою безпеки України за процесуального керівництва Офісу генерального прокурора викрила масштабну схему реалізації неякісних нафтопродуктів через мережу АЗС Glusco. У червні корпоративні права цієї компанії були арештовані.
У ЗМІ компанію Glusco пов'язують із кумом володимира путіна Віктором Медведчуком.
Фото: Нафтогаз