Система електропередачі майже готова до навантаження, характерного для зимового сезону.

Про це в ефірі телемарафону "Єдині новини" сказав голова правління НЕК "Укренерго" Володимир Кудрицький, повідомляє кореспондент Укрінформу.
Голова правління Укренерго зауважив, що магістральні електромережі вже фактично готові до зимових навантажень.
"Я цілком певен, що магістральна мережа буде готова транспортувати необхідні обсяги електроенергії під час зими. Власне, ми вже встановили практично все обладнання, яке планували для підготовки до зими", - сказав він.

Відео: телемарафон Єдині новини
Кудрицький також зазначив, що зараз енергетики традиційно оновлюють списки споживачів, які можуть потрапляти під відключення при настанні надзвичайної ситуації. Зокрема, до цих списків можуть тепер потрапити ті об'єкти критичної інфраструктури, які встановили автономні джерела живлення.


Керівник Укренерго повідомив, що нині Україні вистачає електроенергії, що виробляється на вітчизняних електростанціях. За його прогнозом, при відсутності обстрілів об'єктів енергетики, у вересні-жовтні відключення світла не знадобляться.
Водночас взимку енергосистемі знадобиться імпорт електроенергії.
Як повідомлялося, Міністерство енергетики заявляє, що застосування відключень із 1 жовтня в жодному регіоні не планується. На сьогодні жодних відключень побутових споживачів під час усього осінньо-зимового періоду не передбачається.