У 2023 році українські аграрії планують інвестувати в нову техніку майже на довоєнному рівні.

Про це йдеться у пресрелізі компанії Agrohub, який є у розпорядженні Укрінформу.
Зазначається, що за результатами дослідження, яке охопило 14 найбільших агрохолдингів України, середня сума запланованих інвестицій у трактори 2023 року становить 10,2 дол/га, при тому що у 2022-му цей показник був 7,1 дол/га. У 2018-2021 роки середній рівень інвестицій становив 10,9 дол/га.
Крім цього, компанії цього року планують інвестувати в нові обприскувачі 6,10 дол/га ( у 2018-2021 рр. інвестиції становили 5,3 дол/га). Торік у придбання нових обприскувачів вкладали 3,2 дол/га. Інвестиції у нові сівалки у 2023 році очікуються на рівні 6,4 дол/га (у 2022 році було інвестовано 3,8 дол/га, а у 2018-2021 - 7 дол/га).
У межах дослідження Agrohub проаналізував плани щодо інвестицій у комбайни. У 2023 році компанії не планують купувати комбайни взагалі, і загалом за останні 4 роки інвестиційна активність агровиробників у цей вид техніки незначна (2018-2021 рр. — 3,6 дол/га).
Автори дослідження це пов’язують з тим, що у період збирання врожаю вони користуються здебільшого аутсорсом, адже більшості виробників невигідно тримати окремий парк дорогої техніки для цього короткого періоду польових робіт. Також, враховуючи загальну мінімізацію кількості культур у структурі посівів, цикли збирання звужуються і, відповідно, можливості наробітку такої техніки за сезон скорочуються.
«Вочевидь, агрокомпанії бачать подальші можливості для розвитку навіть в умовах війни, тому планові інвестиції у поточному сезоні знаходяться на достатньо високому рівні. Звісно, треба враховувати, що існують певні цикли заміни техніки, без чого неможливо забезпечити стабільне вирощування продукції. Зазвичай це відбувається приблизно раз на 6-7 років, у залежності від виду машин. Однак те, що бізнес готовий працювати в темпі звичних процесів, дає сподівання на стабільну, наскільки можливо, роботу галузі в ці складні часи», - розповіла керівниця напряму Agrohub Benchmarking Оксана Боброва.
Дослідження було проведено серед 14 великих агрохолдингів із загальною площею 1,9 млн га у лютому-березні 2023 року.
Як повідомляв Укрінформ, згідно з результатами дослідження компанії Agrohub даних великих українських агрохолдингів за 2022 рік, рентабельність вітчизняних сільськогосподарських підприємств знизилась у понад 4 рази, внаслідок повномасштабного вторгнення.
Фото з сайту agronews.ua