Вихід Росії з Чорноморської зернової ініціативи, а також її цинічні дії зі знищення зерна та портової інфраструктури ускладнюють ситуацію на сільськогосподарських ринках, що примушує країни ЄС подвоїти зусилля із розвитку «коридорів солідарності» на кордонах з Україною.

Про це сьогодні у Брюсселі під час пресконференції в ході Ради міністрів ЄС з питань сільського господарства й рибальства заявив міністр головуючої в ЄС Іспанії Луїс Планас Пучадес, повідомляє кореспондент Укрінформу.
«Поточна ситуація на сільськогосподарських ринках є складною, особливо у зв’язку із припиненням дії Чорноморської зернової ініціативи. Як представник Головування в ЄС, я хочу наголосити: після цієї дискусії ми маємо повне підтвердження солідарності всіх країн-членів з Україною у боротьбі з цим злочинним та невиправданим вторгненням Росії. Ми зробимо все, щоб допомогти народу та владі України, особливо у зв’язку із нещодавніми провокаціями Путіна і Росії, які використовують продовольство як зброю у цій війні», - зауважив іспанський урядовець.
Він зазначив, що відмова Росії продовжити дію зернової угоди створює особливо складну ситуацію на ринках країн Африки, Азії та Латинської Америки, оскільки ці країни великою мірою залежать від експорту продовольства з України. Як приклад цинічного використання продовольства в якості зброї Луїс Планас Пучадес згадав нещодавні обстріли Одеси та знищення в результаті російської атаки зернового складу в Чорноморську, де зберігалися більш як 60 тонн збіжжя, призначеного на експорт.
«Це означає, що нам потрібно розширити та посилити «коридори солідарності», із залученням країн-членів вздовж кордонів України, а також Молдови, яка також має дуже чутливу позицію у цьому питанні», - підкреслив представник Іспанського головування в ЄС.
Він повідомив, що країни-члени під час зустрічі провели дискусію щодо цього, зокрема, обговорили представлений Єврокомісією документ, що був підготовлений в рамках Координаційної платформи, що була створена за участі України, Молдови та п’яти «прифронтових» держав ЄС на кордонах з Україною. Головною метою цієї платформи є створення умов для продовження експорту українського зерна.
У цьому контексті Луїс Планас Пучадес наголосив на необхідності підвищення прозорості даних щодо наявних запасів зерна в країнах-членах, зокрема, пшениці та «олійного» насіння, що має дозволити Єврокомісії приймати рішення у повній відповідності до фактів.
«Польща, яка представляла ці п’ять прифронтових країн, проінформувала нас, що «коридори солідарності» працюють добре, та дозволили подвоїти експорт зерна. Водночас ці країни просили продовжити запобіжні заходи на імпорт сільськогосподарської продукції з України після 15-го вересня до кінця року. Румунія за підтримки двох делегацій також зробила запит, щоб дослідити відповідність поточної ситуації положенням Спільної сільськогосподарської політики ЄС», - сказав міністр.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Уряди згаданих країн, зокрема, Польщі, наполягають на продовженні такої заборони на імпорт українського продовольства, принаймні, до кінця поточного року, за збереження можливості транзиту українського зерна через «коридори солідарності» до інших країн ЄС та на світовий ринок.