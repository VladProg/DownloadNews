Асоціація "Український клуб аграрного бізнесу" збільшила прогноз валового збору врожаю зернових культур та зменшила прогноз валового збору врожаю олійних культур.

Як передає Укрінформ, про це повідомляє пресслужба УКАБ.
Згідно з оновленими оцінками УКАБ, в Україні у 2023 році посівні площі зернових культур становлять 10,1 млн га (пшениця – 4,4 млн га, кукурудза – 3,8 млн га та ячмінь – 1,4 млн га). В результаті очікується отримання 42,5 млн т зернових культур (пшениця – 16,3 млн т, кукурудза – 21,1 млн т та ячмінь – 4,2 млн т).
Щодо олійних культур, то їх посівні площі оцінюються на рівні 8,9 млн га (соняшник – 5,7 млн га, соя – 2,0 млн га та ріпак – 1,2 млн га). Це дозволить отримати валовий збір олійних культур на рівні 18,9 млн т (соняшник – 12,2 млн т, соя – 3,8 млн т та ріпак – 2,9 млн т).
За попередніми оцінками УКАБ, такий врожай дозволить повністю задовольнити внутрішній попит та отримати експортний потенціал на рівні 43 млн т зернових та олійних культур.
В асоціації пояснюють, що зміни прогнозу валових зборів спричинені декількома факторами. Зокрема, українським аграріям незважаючи на всі перешкоди з експортом, вдалося реалізувати левову частку зібраного минулорічного врожаю кукурудзи, оскільки спостерігається високий попит.
Крім цього, світова тенденція зниження цін на добрива очікується також і в Україні (кукурудза «споживає» найбільше добрив в порівнянні з іншими культурами). Також для більшості українських аграріїв знайома технологія вирощування кукурудзи.
Водночас в асоціації вважають, що тимчасові обмеження імпорту деяких українських продуктів деякими країнами ЄС (в тому числі насіння соняшнику та ріпаку) подальше збільшення посівних площ під олійними виглядає більш ризикованим.
Як повідомляв Укрінформ, УКАБ у березні 2023 року прогнозував, що у 2023 році валовий збір врожаю зернових в Україні становитиме 39,6 млн т та олійних - 19,8 млн т.