Єдність ЄС у його зусиллях з підтримки України приносить свої результати, але наступним елементом санкційного тиску Європи на росію, як на країну-агресора, має стати відмова від російських енергоносіїв.

Про це сьогодні у Брюсселі перед початком другого дня роботи Європейської Ради заявив прем’єр-міністр Бельгії Александр Де Кроо, повідомляє кореспондент Укрінформу.
«Я вважаю, що поточний пакет санкцій є дієвим, і це добре. Він завдає великої шкоди росії саме там, де це потрібно. Наступний елемент – це енергетика, що менше нафти і газу ми купуємо у росії. Тому що це дійсно фінансує їхню війну. Те, що ми обговорювали вчора та будемо обговорювати сьогодні, пов’язане одне з одним. Що швидше ми зможемо сказати росії – нам не потрібен ваш газ, нам не потрібна ваша нафта, - то швидше вони (росіяни – ред.) не будуть здатними продовжувати фінансувати свою війну», - сказав очільник бельгійського уряду.
Він нагадав, що сьогодні лідери країн ЄС мають намір зосередити дискусію навколо місця, яке ЄС посідає у світі, у тому числі – обговорити ситуацію навколо України та відносини з Китаєм.
«Єдність, яку ми продемонстрували, підтримуючи Україну, - вона приносить результати. Україна досягає успіху на полі бою. Зрозуміло, що це непросто та дуже болісно. При цьому для нас важливо продовжувати підтримувати власне населення. Ті зусилля, які робимо ми, та про що просимо робити наше населення – це також призводить до такого результату. Тож дуже важливо підтримувати мотивацію нашого (європейського – ред.) населення», - додав Де Кроо.
Як повідомлялося, 20-21 жовтня у Брюсселі відбувається дводенна зустріч глав держав та урядів Євросоюзу, головною темою якої є забезпечення енергетичної безпеки й стабільності на Єдиному ринку ЄС в умовах енергетичної кризи, що була спровокована діями російської федерації. Лідери країн ЄС також розглядають ситуацію з безпеки, що склалася внаслідок російського вторгнення в Україну, та шляхи подальшої підтримки України у реалізації її права на самозахист проти російської агресії.
Вчора до лідерів ЄС в режимі телеконференції звернувся Президент України Володимир Зеленський.