Станом на 27 квітня 51 аграрне підприємство отримало від початку року 150 млн грн урядової грантової допомоги на розвиток садівництва, ягідництва, виноградарства і тепличного господарства.

Як передає Укрінформ, про це повідомляє пресслужба Міністерства аграрної політики та продовольства.
Зазначається, що 27 квітня восьми фермерським господарствам виплатили майже 25 млн грн у межах урядової грантової програми з підтримки малого та середнього бізнесу. Понад 6 млн грн отримали п’ять господарств на розвиток садівництва, ягідництва та виноградарства, 18 млн грн – три підприємства, що займаються теплицями.
За умовами програми, тепер ці підприємці повинні найняти 99 постійних і 495 сезонних працівників.
Попередній грантовий транш (майже 68 млн грн) було виплачено 24 квітня.
Як повідомляв Укрінформ, Міністерство аграрної політики та продовольства України розробило програми безповоротних грантів для аграріїв, які були затверджені у червні 2022 року. Програми стосуються розвитку садівництва, ягідництва та виноградарства, а також тепличних господарств. Основна мета цих програм – підтримка агровиробників, створення робочих місць та забезпечення продовольчої безпеки.