Українська урядова делегація, яка відвідала Вашингтон, отримала запевнення, що Сполучені Штати залишаються разом з Україною як у питаннях забезпечення бюджетної підтримки, так і в зусиллях щодо розбудови післявоєнної економіки.



Про це заявила у вівторок у Вашингтоні перша віцепрем’єрка - міністерка економіки Юлія Свириденко, передає власний кореспондент Укрінформу.
«Насправді ці два дні (візиту – ред.) були присвячені тому, щоби отримати запевнення, що наші стратегічні партнери продовжують з нами бути і в частині прямої бюджетної підтримки, і в частині побудови самодостатньої української економіки», - підкреслила Свириденко.
Вона поінформувала, що під час зустрічей в американській столиці обговорювалися конкретні дії з боку українського уряду, а також можливе долучення уряду США для розбудови незалежної економіки України.
«Очевидно, що є кілька факторів, які впливають на можливості збільшення нашого економічного зростання»,- пояснила Свириденко.
Передусім, за її словами, йдеться про локалізацію виробництва озброєння в Україні та розвиток переробної промисловості. Крім того, у Вашингтоні відбулися обговорення «дуже конкретних й предметних проєктів в енергетиці, які сприятимуть і нашій енергонезалежності та впливатимуть на зростання ВПП».
Вона також зауважила, що це все створюватиме передумови для повернення українців, і в уряді вважають це однією з основних задач для відновлення країни. Свириденко також поінформувала, що з боку американського уряду була висловлена готовність долучатися в частині страхування інвестиційних проєктів в Україні.
Що стосується бюджетної підтримки, українська команда зосередилася на спілкуванні з максимальним колом представників американської влади, які підтримують її продовження, а також із тими, хто виступає проти. За її словами, зараз усі розуміють, «що в Україні триває екзистенційна війна».
У цьому контексті вона наголосила, що Україна вірить у свою перемогу.
«Мені здається, що ми ще раз в цьому переконали наших партнерів, і вони готові нам допомагати та бачать великі перспективи для української економіки побудувати потужні інституції й подувати сильну економіку»,- додала Свириденко.
Як повідомляв Укрінформ, українська урядова делегація здійснила візит до столиці США для обговорення питань продовження підтримки України, Формули миру президента Зеленського та зміцнення оборони України.