Міністр фінансів Великої Британії Джеремі Гант заявив, що Лондон готовий надати Україні додаткові кредитні гарантії на 500 млн дол., довівши цю суму до 1 млрд дол. цьогоріч.

Про це повідомляє Reuters, передає Укрінформ.
За словами міністра, британські кредитні гарантії були важливими для забезпечення ширшого чотирирічного пакету підтримки України на суму 15,6 млрд дол. від Міжнародного валютного фонду.
«Це фінансування підвищить економічну стійкість України і зміцнить її опір росії», – сказав Гант.
Гарантію за кредитом було вперше докладно описано у письмовій заяві парламенту минулого місяця. Наразі Британія пообіцяла Україні підтримку у розмірі 6,5 млрд фунтів стерлінгів (8,1 млрд дол.) після повномасштбаного вторгнення росії, а останні кредитні гарантії допоможуть фінансувати українські держустанови, такі як школи та лікарні, заявило міністерство фінансів країни.
Гант також сказав, що країна завершила виділення додаткових 670 млн дол. для Фонду скорочення бідності та зростання МВФ та 3,3 млрд дол. для Фонду стійкості МВФ, який підтримує енергетичні проєкти і проєкти боротьби зі зміною клімату.
11 квітня МВФ підвищив свій прогноз щодо британської економіки, але, як і раніше, очікує, що валовий внутрішній продукт країни скоротиться цього року більше, ніж у будь-якій іншій великій західній економіці.