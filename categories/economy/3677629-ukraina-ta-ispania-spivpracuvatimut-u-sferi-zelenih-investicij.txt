Україна та Іспанія співпрацюватимуть у сфері розвитку “зелених” інвестицій та долучення України до роботи в межах Севільського процесу.

Як передає Укрінформ, про це повідомляє Міністерство захисту довкілля та природних ресурсів у Фейсбуці.

«Міндовкілля зацікавлене долучитись до роботи у межах Севільського процесу. Адже стати частиною Севільського процесу - це фактично вже сьогодні обмінюватися досвідом і передовою практикою щодо імплементації 75 директиви ЄС, вивчати процедури складання НДТМ та впровадження інтегрованого довкільного дозволу. Фактично наша команда вже почала цей процес, поки що на рівні слухача»,– сказав міністр захисту довкілля та природних ресурсів Руслан Стрілець.

Зазначається, що 2 березня Стрілець спільно з послом Королівства Іспанії в Україні Рікардо Лопес-Аранда Хагу під час зустрічі обговорили співпрацю у сфері розвитку “зелених” інвестицій та долучення України до роботи в рамках Севільського процесу.
Зокрема, участь України у Севільському процесі дозволить зробити неабиякий крок для формування якісної політики у сфері промислового забруднення та для стимулювання суб’єктів господарювання впроваджувати найкращі доступні технології та методи управління.
Як повідомлялося, Німеччина готова допомогти Україні у підготовці до наступної Кліматичної конференції СОР28 та розпочати відповідні консультації вже зараз.
Севільський процес – стандартизована в ЄС методологія для процедури відбору та оцінки найкращих доступних технологій та методів керування (НДТМ). НДТМ відібрані за допомогою цього процесу складають основу для допустимих рівнів викидів (ELV), пов'язаних з найкращими доступними технологіями (BAT-AEL – Emission Levels Associated with the Best Available Techniques / Рівні викидів, що відповідають найкращим доступним технологіям). Ці рівні в свою чергу є основою для умов інтегрованого дозволу. Лише BAT-AEL мають обов’язкову юридичну силу в країнах ЄС і закріплені Європейською Комісією у рішеннях - висновках НДТМ (BAT Conclusions).
Фото: Міндовкілля, Facebook