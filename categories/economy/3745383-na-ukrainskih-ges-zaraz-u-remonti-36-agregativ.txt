Станом на 1 серпня у ремонт виведено 36 агрегатів державних гідроелектростанцій.

Про це повідомив генеральний директор ПрАТ "Укргідроенерго" Ігор Сирота в інтерв'ю виданню "Енергобізнес", передає Укрінформ.
"У нас в ремонті 36 агрегатів (станом на 01.08.2023), які проходять реконструкцію, капітальний та поточний ремонти. Ми плануємо, що на початок опалювального періоду в ремонті будуть залишатися 20 агрегатів, а до 31 грудня – 9 агрегатів", - сказав Сирота.
Він зазначив, що через тривале водопілля (із початку лютого до червня) компанія змушена була змістити початок підготовки до осінньо-зимового періоду.
Сирота також оцінив втрати від підриву росіянами Каховської ГЕС. "Ми втратили станцію потужністю 343 МВт, вона в рік виробляла 1,2-1,5 млрд кВт-год, що в середньому відповідає втратам на рівні 4,5 млрд грн у рік. Крім того, треба додати вартість самої станції, мостового переходу, залізниці, газогону, які треба відновити", - сказав він.
За словами Сироти, балансова вартість самої Каховської ГЕС становить близько 500 млн євро. Очільник Укргідроенерго додав, що збитки для сільського господарства та екологічні наслідки можна буде порахувати через рік.
Як повідомлялося, в Україні триває ремонтна кампанія на електростанціях перед опалювальним сезоном.