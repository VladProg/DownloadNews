Усі російські атомники, які відвідують загарбану Запорізьку АЕС, підпадатимуть під санкції.

На цьому в ефірі телемарафону «Єдині новини» наголосив міністр енергетики Герман Галущенко, передає Укрінформ із посиланням на Міненерго.
«Прощення їм не буде. І вони розуміють, що, повертаючись назад в ротацію, вони вже підпадають під санкції просто за фактом свого перебування на електростанції», - сказав міністр.
За його словами, Україна фіксує прізвища усіх російських атомників, які приїздять на Запорізьку АЕС, з метою застосування щодо них міжнародних санкцій.
Галущенко зауважив, що в умовах окупації ЗАЕС залишається потенційно небезпечним об’єктом навіть у неробочому стані. Він нагадав висновок місії МАГАТЕ про те, що Росія, яка розмістила на станції своїх військових і техніку, порушила всі сім базових засад ядерної і радіаційної безпеки.
Міністр наголосив, що за такі дії відповідальність мають нести не тільки окремі працівники "Росатома", а й атомна галузь держави-терориста загалом.
Як повідомлялося, 24 липня, попри вимоги Держатомрегулювання та НАЕК «Енергоатом», на тимчасово окупованій Запорізькій атомній електростанції на виконання наказу нелегітимного керівництва перевели енергоблок №4 у стан «гарячого зупину».
Відповідно до наказів Держатомрегулювання від 18 серпня 2022 року та від 28 червня 2023 року, всі енергоблоки Запорізької АЕС мають перебувати у стані «холодний зупин».