Південна Корея у наступному році надасть фінансову допомогу Україні в розмірі 520 млрд вон (394 млн доларів).

Як передає Укрінформ, про це повідомляє агенція Reuters.
Згідно з бюджетом Південної Кореї на 2024 рік, пакет допомоги передбачає 130 мільярдів вон на відновлення, 260 мільярдів на гуманітарну допомогу та ще 130 мільярдів вон через міжнародні організації.
У липні президент Кореї Юн Сок Йоль оголосив, що його країна забезпечить «великий масштаб військових поставок» цього року, не повідомляючи деталей.
Сьогодні Юн Сок Йоль також оголосив про збільшення офіційної допомоги Південної Кореї на розвиток стратегічних територій, що включають Азіатсько-Тихоокеанський регіон та Африку, з 1,4 трильйона вон до 2 трильйонів вон (1,51 мільярда доларів).
Збільшення закордонної допомоги є частиною зусиль, спрямованих на те, щоб допомогти південнокорейським компаніям вийти за кордон та захистити національні інтереси, такі як ланцюги поставок, і взяти на себе відповідальність в якості ключового члена світової спільноти, заявили в корейському Міністерстві економіки та фінансів.
Як повідомляв Укрінформ, уряд Південної Кореї планує підтримати державні та приватні компанії у відновленні зруйнованої війною транспортної інфраструктури та енергетичного сектору України.