Міжнародний валютний фонд вважає, що українська влада провела вражаючу роботу щодо управління національною економікою у складних умовах після початку масштабного вторгнення росії.

Так прокоментувала в четвер запитання Укрінформу в контексті нової програми МВФ для України директорка з питань комунікацій Фонду Джулія Козак.
«Українська влада виконала вражаючу роботу щодо управління своєю економікою у надзвичайно складних обставинах», – підкреслила представниця Фонду.
Вона також зауважила, що для фінансування в нинішньому році Україна матиме дуже великі потреби. За її словами, наразі важко робити будь-які економічні прогнози через дуже високий рівень невизначеності, пов’язаний насамперед із війною в Україні.
Проте, Козак нагадала, що українська влада і МВФ досягли домовленості на рівні персоналу про застосування механізму EFF та виділення Україні близько 15,6 млрд дол. упродовж наступних чотирьох років. Програма передбачає підтримку реалізації низки макроекономічних і фінансових політик в Україні.
У контексті запитання про те, які реформи та внесення змін у законодавство України передбачатиме нова програма МВФ, представниця Фонду зауважила, що ці зусилля «спрямовуватимуться на підтримку української влади й закріплення політики, яка підтримує фіскальну, зовнішню, цінову та фінансову стабільність». Крім того, за її словами, програма сприятиме довгостроковому зростанню України на етапі післявоєнної реконструкції, а також на шляху до вступу в ЄС.
Козак також зауважила, що досягнута угода на рівні персоналу «відображає незмінну прихильність МВФ підтримувати Україну». У цьому контексті очікується, що нова програма також допоможе мобілізувати міжнародних донорів і партнерів України для забезпечення масштабного фінансування з їхнього боку.
Як повідомляв Укрінформ, цього тижня представники МВФ і української влади досягли домовленості на рівні персоналу про затвердження програми розширеного фінансування (EFF) для нашої країни на суму понад 15 млрд дол. Вона розрахована на чотири роки та передбачає двоетапну реалізацію.
Очікується, що Виконавча рада МВФ «упродовж найближчих тижнів» проведе засідання, де прийматиме рішення щодо ухвалення програми для України.