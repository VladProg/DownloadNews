У 2022 році взаємна торгівля сільськогосподарською продукцією між Україною і Європейським Союзом зросла до 16,5 млрд дол.; це найвищий показник за часів дії угоди про асоціацію, який на 39% перевищив попередній рекорд 2021 року (11,9 млрд дол.).

Про це сказав заступник директора Національного наукового центру «Інститут аграрної економіки» Микола Пугачов, передає Укрінформ із посиланням на пресслужбу інституту.
Пугачов зазначив, що торік додатне сальдо торгівлі становило 9,7 млрд дол.
Головними європейськими партнерами для України минулого року були: Польща, Румунія, Іспанія, Нідерланди, Італія, Німеччина та Угорщина. За словами експерта, на ці країни припадають 77% сумарного українського торговельного обороту агропродовольством з Європейським Союзом.
У 2022 році Україна імпортувала аграрної продукції з країн – членів ЄС на суму близько 3376 млн дол. - це майже на 17% менше, ніж у 2021 році.
Пугачов зауважив, що імпорт сільськогосподарської продукції до України з ЄС не має такої ж сталої структури, як експорт. При цьому вирізняються кілька груп товарів.
Так, найбільше торік Україна імпортувала з ЄС напоїв, переважно алкогольних - на 308 млн дол. Також в Україну було імпортовано залишків та відходів, продуктів для годівлі тварин на 291 млн дол.
Імпорт різних харчових продуктів, екстрактів і концентратів становив 290 млн дол. США.
За оцінкою заступника директора інституту, помітну частку (6%) у вітчизняному імпорті з ЄС 2022 року зайняли молокопродукти, хоча торік їх завезли з-за кордону на 35% менше, ніж 2021 року, – на 219 млн дол. При цьому визначальним товаром в імпорті цієї групи стали різні сири, яких минулого року було імпортовано на 180 млн дол.
Поставки з Європи тютюну і виробів з нього зменшилися порівняно з 2021 роком на 43% – до 217 млн дол. Обсяги поставок на український ринок готових продуктів із зерна сягнули 207 млн дол. Торік Україна закупила в ЄС м’яса разом із субпродуктами також на 207 млн дол.
Минулого року у вартісній структурі вітчизняного імпорту агропродукції до України вперше значні обсяги припали на овочі. Їх було закуплено на 183 млн дол.
Загалом згадані групи продуктів зайняли близько 57% у вартісних обсягах імпорту продовольства з Євросоюзу.
Науковець прогнозує, що Євросоюз цьогоріч залишатиметься головним партнером в зовнішній аграрній торгівлі України.
Він пояснив, що за будь-яких обставин відсутність мит на продукцію з нашої країни, відпрацьовані логістичні маршрути та безальтернативність ЄС для автомобільних й залізничних перевезень сприятимуть посиленню економічної інтеграції між сторонами.
Як повідомляв Укрінформ, за підсумками 2022 року Україна експортувала агропродовольства на 23,6 млрд дол., що на 15% менше, ніж у 2021 році, коли було експортовано на рекордні 27,9 млрд дол.
При цьому торік аграрний імпорт також скоротився. За даними Державної митної служби, у 2022 році Україна імпортувала агропродукції на 6,3 млрд дол., що на 23% менше, ніж у 2021 році, коли було імпортовано майже на 8,2 млрд дол.