У Міністерстві цифрової трансформації розраховують вже у першій половині 2023 року надати можливість українцям розмитнити авто у "Дії".

Про це в інтерв’ю Укрінформу розповів керівник із розвитку електронних послуг у Мінцифри Мстислав Банік.
«Команда Мінцифри разом із партнерами оновлює концепцію з урахуванням зауважень народних депутатів. Ми продовжуємо роботу над тим, щоб ця послуга (розмитнення авто - ред.) була реалізована. Сподіваюсь, що вже у першій половині цього року ми зможемо запустити розмитнення в Дії, щоб люди могли користуватись цим інструментом», - зазначив він.
Банік нагадав, що міністерство також запустило бета-тестування послуги щодо заміни водійського посвідчення у Дії. Воно триватиме близько двох тижнів.
«За цей час плануємо протестувати інструмент та ввести певні оновлення, які, наприклад, дозволять замінити права не лише з ID-карткою, а й із закордонним паспортом чи посвідкою на постійне або тимчасове проживання для іноземців. Також хочемо відкрити можливість користуватися цифровими правами без пластикового посвідчення», - додав він.
Як повідомляв Укрінформ, Міністерство цифрової трансформації спільно з Державною митною службою підготували змінили до законодавчої бази щодо нового механізму розмитнення авто, а також розробили новий калькулятор митного збору.
В межах нового законодавства основними параметрами під час розмитнення авто будуть рік випуску, тип та об’єм двигуна. Розрахунок митного збору відбуватиметься за допомогою "Дії".
Фото: Мінцифри