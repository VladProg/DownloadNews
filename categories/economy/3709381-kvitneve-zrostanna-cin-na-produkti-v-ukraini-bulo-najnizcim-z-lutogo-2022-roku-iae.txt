У квітні 2023 року ціни на продукти харчування в Україні зросли на 0,3% у порівнянні з березнем цього року - це найнижчий показник від початку повномасштабного вторгнення.

Про це поінформував директор Національного наукового центру «Інститут аграрної економіки» Юрій Лупенко, передає Укрінформ з посиланням на пресслужбу інституту.
Він зазначив, що у квітні найбільше зросли ціни на м’ясо й м’ясопродукти (+3,3%), а також на рибу та продукти з риби (+0,5%).
Водночас знизилися ціни на яйця (-8,7%), олію соняшникову (-1,6%), фрукти (‑1,4%), молоко (-0,8%) та цукор (-0,3%). На рівні березневих залишилися ціни на хліб і хлібопродукти та масло.
Ціни на овочі у квітні зросли на 0,3%. Науковець додав, що у березні цього року ціни на овочі зросли на 17,3% проти лютого і саме вони стали основним драйвером зростання цін на продукти харчування.
Лупенко підкреслив, що за результатами досліджень науковців інституту аграрної економіки, торік падіння цін на овочі розпочалося у липні, повторилося у серпні-вересні та листопаді.
Науковець зауважив, що сповільнення зростання і спадні тенденції щодо цін на продукти харчування стають все більш реальними, а з надходженням продукції нового врожаю будуть ще більш відчутними.
Загалом у квітні 2023 року споживчі ціни в Україні зросли на 0,2% у порівнянні з березнем цього року - це найнижчий показник від початку повномасштабного вторгнення. Також, найнижчим є зростання споживчих цін і у річному вимірі: проти квітня 2022 року вони зросли на 17,9%,
За словами Лупенка, сповільнення темпів зростання цін на споживчому ринку тривало з листопада 2022 року по березень 2023 року, коли вони зросли на 1,5% проти попереднього місяця. Однак у квітні ці темпи впали майже до мінімуму.
Як повідомляв Укрінформ, згідно із розрахунками Інституту аграрної економіки, за рік повномасштабного вторгнення продукти харчування в Україні подорожчали на 31,5%.