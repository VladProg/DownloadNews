Рада Європейського Союзу у вівторок, 20 вересня, схвалила виділення Україні макрофінансової допомоги в розмірі 5 млрд євро.

Як передає Укрінформ, про це йдеться у пресрелізі Ради ЄС.
«Європейський Союз підтримує Україну. Ми виконуємо свої обіцянки та допомагаємо гарантувати, що Українська держава та її ключова інфраструктура можуть продовжувати функціонувати попри агресивну війну росії. На наступних засіданнях Ecofin (Ради ЄС з економічних та фінансових питань – ред.) я буду наполягати на швидкому досягненні угоди щодо надання решти 3 мільярдів євро, для яких ми також повинні домовитися про розподіл цієї суми на позики та гранти», - заявив міністр фінансів головуючої в ЄС Чехії Збинек Станджура.
Зазначається, що цю макрофінансову допомогу в розмірі 5 мільярдів євро буде надано Україні у формі довгострокових позик на пільгових умовах.
Цей транш є вже другим в рамках реалізації запланованої макрофінансової допомоги Євросоюзу Україні на суму 9 мільярдів євро, про що було оголошено Європейською комісією 18 травня 2022 року та підтримано Європейською радою 23-24 червня.
Прем’єр-міністр Денис Шмигаль подякував Раді Європейського Союзу за ухвалене рішення про виділення Україні макрофінансової допомоги в розмірі 5 млрд євро.
“Сьогодні Рада ЄС ухвалила макрофінансову допомогу розміром 5 млрд євро. Дякую державам-членам ЄС за єдність у підтримці України. Кожен ваш голос - вагомий внесок у нашу спільну перемогу. Пакет у 9 млрд євро до кінця року є запорукою цього”, - написав у Твіттері.
Як повідомляв Укрінформ, український Мінфін заявив, що макрофінансова допомога ЄС у розмірі 5 млрд євро буде спрямована на фінансування першочергових потреб держбюджету та сприятиме збереженню фінансової стабільності України.