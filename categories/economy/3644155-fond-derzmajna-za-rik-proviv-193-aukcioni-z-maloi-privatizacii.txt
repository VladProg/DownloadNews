Фонд державного майна впродовж 2022 року провів 193 аукціони з продажу держмайна в межах малої приватизації.

Про це в ефірі телемарафону повідомив міністр Кабінету Міністрів Олег Немчінов, передає кореспондент Укрінформу.
Відповідаючи на запитання, скільки станом на 31 грудня отримала держава від приватизації та оренди державного майна у 2022 році та скільки проведено аукціонів, Немчінов сказав: “Учора закінчилися останні в цьому році аукціони. 193 приватизаційні аукціони (проведено), 973 учасники. Це з приводу продажу. Загалом попередньо очікувалося (отримати) 2,2 мільярда гривень... Зараз до державного бюджету надійшло 1,7 млрд, тобто десь іще півмільярда гривень надійде на початку року”.
Міністр КМУ також повідомив, що у 2022 році проведено 1193 аукціони щодо оренди державного майна, в яких узяли участь 1562 підприємці. Очікувані надходження після укладання всіх договорів становлять 1,6 млрд грн.
“Як на мене, це достатньо вдалий початок, зважаючи на те, що зростання ціни по деяких лотах було у понад 110 разів”, - зауважив урядовець.
Він зауважив, що на початку року на приватизацію виставлять ДП "Морський торговельний порт "Усть-Дунайськ" зі стартовою ціною 60 млн грн.
“Цікаві об’єкти на січень є у Чернівцях, на Одещині, цікаві об’єкти є на Волині, на Київщині”, - додав Немчінов.
Як повідомлялось, Фонд державного майна продовжить малу приватизацію у 2023 році. На Prozorro.Продажі вже опубліковані перші 7 оголошень про приватизаційні аукціони, які відбудуться в січні.