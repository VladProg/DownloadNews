Комітет постійних представників ЄС на рівні послів (Coreper) підтримав пропозицію щодо продовження на ще на рік лібералізацію правил торгівлі між Україною і ЄС, що передбачає скасування будь-яких ввізних мит для українських товарів.

Про це повідомляє Шведське головування в ЄС у Твіттері, передає кореспондент Укрінформу.
«Coreper щойно підтримав поновлення регуляторних правил щодо тимчасових заходів торговельної лібералізації, що доповнюють торговельні послаблення відповідно до Угоди про асоціацію ЄС-Україна. Це підтримає економіку України в умовах повномасштабного вторгнення росії в Україну», - йдеться в пості.
Як повідомлялося, напередодні профільний комітет Європейського парламенту з міжнародної торгівлі підтримав продовження на рік заходів, що передбачають призупинення застосування ввізних мит для українських товарів з метою підтримки економіки України в умовах російської агресії. Це рішення, як очікується, буде винесене на голосування Європарламенту під час наступного пленарного засідання 8-11 травня.
Рішення про продовження рішення щодо скасування тарифних зборів з українського імпорту на ринок ЄС має також офіційно затвердити Рада ЄС.
Дія чинного рішення про призупинення ввізних мит для українського імпорту в ЄС спливає 5 червня.