Суд арештував корпоративні права трьох підприємств, які видобувають газ та нафту з державних надр і належать колишньому народному депутату України і російському олігарху.

Як передає Укрінформ, про це Державне бюро розслідувань повідомляє у Телеграмі.
“За матеріалами Державного бюро розслідувань суд арештував корпоративні права трьох підприємств, які протиправно привласнили надра Сахалінського нафтогазового родовища”, - ідеться в повідомленні.
Заарештовані активи товариств з обмеженою відповідальністю “Сахалінське”, “Сіріус-1” та “Іст Юроуп Петролеум”. Права передані в управління Агентству з розшуку та менеджменту активів (АРМА).
ДБР спільно зі Службою безпеки України у лютому цього року викрили протиправну діяльність колишніх високопосадовців, які отримували незаконні надприбутки від видобутку газу з державних надр. Сума збитків державі може сягати сотень мільйонів гривень.
Правоохоронці провели обшуки у народного депутата VIII скликання. Він за попередньою змовою з посадовцями приватного акціонерного товариства “НАК “Надра України”, Державною службою геології та надр, ТОВ “Сахалінське” та комерційними структурами з 2003 по 2022 роки фактично привласнив державні корисні копалини.
Під його “патронатом” державні структури надавали спеціальні дозволи на видобуток газу з відвертим порушенням процедур. У результаті сировина на папері коштувала набагато дешевше, також занижувались реальні обсяги видобутку на державному родовищі.
Як свідчать матеріали розслідування, через протиправну діяльність посадовців НАК “Надра України” та низки комерційних структур Україна де-факто втратила право на Сахалінське нафтогазове родовище на Харківщині.
“При тому, що з державного бюджету на розробку даного родовища було витрачено понад 1 млрд грн. За даними геологорозвідувальних робіт, поклади газу на цьому об’єкті становлять щонайменше 15 млрд кубометрів”, - підкресли в ДБР.
Слідчі дії у межах кримінального провадження, відкритого за фактом зловживання службовим становищем, що спричинили тяжкі наслідки (ч. 2 ст. 364 Кримінального кодексу України), тривають.
Процесуальне керівництво здійснює Офіс генерального прокурора.
Як повідомляв Укрінформ, 10 лютого правоохоронці провели обшуки у справі щодо незаконного вибуття майна національної компанії “Надра України”, вартість якого становить десятки мільйонів гривень.