В Україні 65% підприємців зазнали протягом року тиску з боку силовиків.

Про це сказав Українському радіо співзасновник Центру економічного відновлення Андрій Длігач, передає Укрінформ.
«65% підприємців за останній рік отримали тиск у той чи інший спосіб від різних державних інституцій. Це дві третини бізнесу. Переважна частина бізнесу постраждала від дій податкової, 11% ― від дій поліції, багато від прокуратури, митниці, інших державних інституцій. З Офісу Президента нам говорили: "дайте конкретні ситуації та прізвища". Але ж бізнес вагається називати прізвища тих, хто вимагає хабарі, бо бізнесу треба продовжувати працювати. Він має велику відповідальність перед своїми працівниками», - заявив він.
На думку Длігача, необхідно усунути силовиків від економіки та бізнесу, повністю перезавантажити і податкову, і митницю. «Не перетасувати обличчя чи змінити якісь норми, а повністю змінити суть цих інституцій, які мають бути наглядовими, аналітичними, а не з можливостями шантажу і тиску», - наголосив він.
Експерт також висловив переконання, що Бюро економічної безпеки абсолютно неефективне і не впоралося з поставленими завданнями.
«Саме тому, що його очолили силовики, а не фінансисти, економісти чи юристи, ключовим завданням котрих була б аналітика, пошук наших економічних дірок. Інструментарій залишився той самий ― перевірочний. Він спричиняє тиск, а отже, БЕБ стало не просто неефективним, а негативним відносно самого бізнесу. Замість того, щоб хтось консолідував би в економічно-аналітичний спосіб стан підприємців, бізнес отримав ще один силовий орган, який має можливості чинити моральний вплив», - сказав Длігач.
Він наголосив, що суди мають нарешті стати точкою справедливості. «Зараз відбувається блокування податкових накладних, але в судах 95% справ вирішуються на користь підприємців. Бо блокування накладних зроблено штучно – щоб вимагати з бізнесу хабарі. Ми можемо зробити суд точкою справедливості в державі, й цього треба прагнути», - підкреслив експерт.
Як повідомлялося, 11 серпня з'явилася інформація, що керівництво Бюро економічної безпеки, призначене у квітні, вже звільнене.
Фото: Фейсбук Андрія Длігача