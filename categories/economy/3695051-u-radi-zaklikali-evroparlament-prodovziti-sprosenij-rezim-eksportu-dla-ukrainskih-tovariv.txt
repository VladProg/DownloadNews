Голова Комітету Верховної Ради з питань аграрної та земельної політики Олександр Гайду звернувся до Європарламенту та Ради ЄС продовжити дію спрощеного режиму експорту для вітчизняних товарів.

Про це він заявив на Першому міжкомітетському засіданні Європарламенту та Верховної Ради України, повідомляє Укрінформ з посиланням на пресслужбу парламенту.
«Наразі ЄС – найбільший торговельний партнер України. У 2022 році на Євросоюз припадало 63% від загального обсягу торгівлі нашої держави. Найбільше ми експортували агропродукції. І саме завдяки спільній роботі з ЄС ми зберегли продовольчу стабільність у світі. У тому числі завдяки спрощеному режиму експорту продукції до ЄС», - зазначив депутат.
На переконання Гайду, продовження скасування мит ЄС буде важливою допомогою для українських аграріїв. Адже з початком повномасштабного вторгнення росія закрила можливості для експорту української продукції морським шляхом.
У червні 2022 року Європейський Союз офіційно скасував усі мита і збори з українського експорту, що спрямовується на європейський ринок, аби допомогти відновленню українського бізнесу, який постраждав внаслідок російської агресії.
Навесні 2022 року запрацювали «коридори солідарності» для експорту української сільськогосподарської та промислової продукції на європейський та світовий ринки в умовах, коли росія почала військову блокаду чорноморських портів.