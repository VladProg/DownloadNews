ПриватБанк у Верховному Суді відстояв законне право розпоряджатися майном ТЦ «Приозерний» у м. Дніпро.

Як передає Укрінформ, про це повідомляє пресслужба банку у Телеграмі.
«Сьогоднішня перемога – це тріумф справедливості. Ми сподіваємося, що і в майбутньому суди будуть дотримуватись усіх непорушних принципів правосуддя», - йдеться у заяві банку.
Раніше ТОВ «Алонза» у своєму позові до ПриватБанку вимагало визнати недійсними пункти договору оренди, що дозволяли банку розірвати договір оренди ТЦ «Приозерний» у разі порушення орендарем своїх обов'язків. Банк достроково розірвав договір оренди з товариством ще в червні 2022 року через несплату ТОВ “Алонза” орендної плати.
Як повідомлялось, 5 червня ПриватБанк одержав ще одну важливу перемогу в суді та захистив своє право власності на вказаний ТЦ «Приозерний» у багаторічних судових розглядах з колишнім власником. ТЦ “Приозерний”, який був предметом іпотеки за кредитними зобов’язаннями компаній, пов’язаних із колишніми власниками ПриватБанку, законно перейшов у власність банку у 2016 році до націоналізації. Повʼязані з колишніми власниками банку ТОВ “Алонза” та ТОВ “Місія-1” намагалися в судах заборонити банку розривати договір оренди ТЦ “Приозерний” та позбавити держбанк права власності на вказаний торгівельний центр у м.Дніпро.