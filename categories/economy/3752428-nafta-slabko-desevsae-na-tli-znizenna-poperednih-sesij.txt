Ціни еталонних марок нафти у четвер, 24 серпня, слабко змінюються вранці після зниження за підсумками попередніх трьох сесій.

Як передає Укрінформ, про це повідомляє enkorr.
Жовтневі ф'ючерси на Brent дешевшали на лондонській біржі ICE Futures на 1 цент (0,01%), до $83,2 за барель. У середу Brent здешевшала на $0,82 (1%) – до $83,21 за барель. Жовтневі ф'ючерси на WTI дешевшали на Нью-Йоркській товарній біржі NYMEX на 5 центів (0,06%), до $78,84 за барель. За попередню сесію контракт здешевшав на $0,75 (0,9%) – до $78,89 за барель.
Напередодні Brent завершила торги на мінімумі з 2 серпня, WTI – з 26 липня.
Комерційні запаси нафти в США минулого тижня зменшилися на 6,13 млн барелів, повідомило Міненерго країни. Експерти, опитані Bloomberg, очікували на зниження запасів нафти на 3 млн барелів.
Товарні запаси бензину зросли на 1,47 млн барелів, дистилятів – збільшилися на 945 тис. барелів. Аналітики чекали на скорочення резервів бензину на 481 тис. барелів і підвищення дистилятів – на 698 тис. барелів.
Запаси на терміналі в Кушингу, де зберігається нафта, що торгується на NYMEX, упали на 3,13 млн барелів після зниження на 837 тис. барелів тижнем раніше.
«Дані вказали на різке падіння запасів нафти загалом і також на терміналі в Кушингу», – сказав MarketWatch керуючий партнер Tyche Capital Advisors Тарік Захір.
За його словами, зниження котирувань, що спостерігається в останні дні, може змінитися зростанням на тлі скорочення видобутку в Саудівській Аравії і штормової активності в Мексиканській затоці.