Бельгія першою приєдналася до української ініціативи «Grain from Ukraine» («Зерно з України»).

Про це Президент України заявив під час брифінгу за підсумками переговорів із прем’єром Бельгії Александром Де Кроо.
«Одним з головних питань, яке ми сьогодні обговорювали, стала наша ініціатива «Grain from Ukraine». Бельгія підтримала її першою. Приєдналась, надаючи фінансування для здійснення гуманітарного постачання продовольства саме для країн, яким дуже складно, які можуть стикнутись «Face to Face» з таким викликом, як голод», - зазначив Президент.
Він подякував Бельгії та особисто прем’єр-міністру за дієву солідарність в цих умовах.
«Завдяки таким спільним зусиллям мільйони людей в найбільш бідних країнах Африки, Азії будуть врятовані від голоду та пов’язаних з ним соціальних катаклізмів», - додав Зеленський.
Президент додав, що Україна була і залишається гарантом світової продовольчої безпеки. І навіть в таких жорстких умовах війни українське лідерство працює заради глобальної стабільності.
Як повідомляв Укрінформ, у столиці розпочалися переговори Президента України Володимира Зеленського та Прем'єр-міністра Бельгії Александра Де Кроо.