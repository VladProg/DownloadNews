У пунктах пропуску з Польщею, Словаччиною, Угорщиною, Румунією та Молдовою запрацювала система єЧерга.

Як передає Укрінформ, про це повідомляє Державна прикордонна служба України.
“Проєкт впроваджуватиметься поетапно. Цього тижня вже запрацювала реєстрація до єЧерги для вантажного автотранспорту в 16 пунктах пропуску через державний кордон. Для автобусів запис буде доступний попередньо з липня, а для легкових автомобілів – з серпня цього року”, - ідеться у повідомленні.
Послуга запису до електронної черги для перетину кордону водіями вантажівок доступна на сайті echerha.gov.ua або у мобільному застосунку єЧерга.

Послугою можуть скористатися водії вантажівок, які планують перетинати кордон в наступних пунктах пропуску: “Ягодин – Дорогуськ”, “Рава-Руська – Хребенне”, “Краківець – Корчова”, “Шегині – Медика”, “Устилуг – Зосин”, “Нижанковичі – Мальховіце” (місце перетину кордону), “Ужгород – Вишнє-Нємецьке”, “Тиса (Чоп) – Захонь”, “Порубне – Сірет”, “Могилів-Подільський – Отач”, “Дякове – Халмеу”, “Мамалига – Крива”, “Старокозаче – Тудора”, “Виноградівка – Вулкенєшть”, “Орлівка – Ісакча”, “Рені – Джюрджюлешть”.
Зареєструвавшись у відповідному застосунку, водій отримуватиме інформацію про статус у черзі, її просування та час прибуття у пункт пропуску.

Час запуску прогнозується від проєктної пропускної здатності кожного пункту пропуску та швидкості оформлення транспортних засобів на суміжній стороні.
Інструкції для реєстрації доступні трьома мовами за посиланнями: українською, англійською, польською.

Незабаром можна буде скористатись інструкціями угорською, румунською, турецькою та словацькою мовами.
Відеоінструкцію “Як стати в чергу?” можна знайти за посиланням.

З питаннями про роботу проєкту, реєстрацію в черзі можна звертатися на електронну пошту support@echerha.gov.ua. Звернення також можна лишати через форму зворотного зв’язку на сайті: echerha.gov.ua, чи телефонувати на Лінію підтримки за номерами +38(044) 334 4304 та +380 67 120 0483.
У ДПСУ нагадали, що 2 травня Кабінет Міністрів ухвалив постанову про поширення проєкту “Електронна черга перетину кордону” (єЧерга) на 16 міжнародних автомобільних пунктах пропуску для вантажних автомобілів.
Проєкт “Електронна черга перетину кордону” реалізується Міністерством розвитку громад, територій та інфраструктури у співпраці з Державною прикордонною службою, Міністерством цифрової трансформації, Укртрансбезпекою, Державним агентством відновлення та розвитку інфраструктури, Державною митною службою за підтримки USAID / UK aid проєкту TAPAS Project/Прозорість та підзвітність у держуправлінні та послугах.

Як повідомлялось, у грудні 2022 року на пункті пропуску "Ягодин – Дорогуськ" запрацювала електронна черга перетину кордону. Вона була розроблена спеціально для українського ПП і враховує особливості української нормативно-правової бази.
Фото: ДПСУ