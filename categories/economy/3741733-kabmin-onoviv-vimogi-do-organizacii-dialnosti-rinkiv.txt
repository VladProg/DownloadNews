Уряд скасував норму щодо сплати ринкового збору для підприємців, які провадять торговельну діяльність понад 30 днів на одному ринку.

Про це в Телеграмі повідомив постійний представник Кабміну у Верховній Раді Тарас Мельничук, передає Укрінформ.
«Внесено зміни до Положення про основні вимоги до організації діяльності продовольчих, непродовольчих та змішаних ринків», - ідеться в повідомленні.
Зокрема, змінами передбачено, що у разі коли підприємець провадить торговельну діяльність, субʼєкт господарювання за наявності у нього можливостей за заявою такого підприємця укладає з ним договір оренди торговельного місця.
Застарілу норму щодо сплати ринкового збору в разі, коли підприємець провадить торговельну діяльність 30 і більше днів на одному ринку, скасовано.
Крім того, визнано такою, що втратила чинність, постанову уряду від 5 березня 2009 року №278 «Про заходи щодо стабілізації цін за надання послуг та оренду торгових приміщень (площ) у торговельних обʼєктах, на ринках з продажу продовольчих та непродовольчих товарів в умовах фінансово-економічної кризи».
Як повідомлялося, уряд 3 липня 2023 року ухвалив постанову про продовження державного регулювання цін на окремі види продовольчих товарів у період воєнного стану та трьох місяців після його припинення чи скасування.