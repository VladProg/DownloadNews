Керівництво кремля поспішило розіграти «газову карту» у сподіванні змінити підходи ЄС на підтримку України – й попри те, що нинішня зима буде складною, Європа готова поступово позбутися енергетичної залежності від рф.

Таке переконання висловив у середу під час Варшавського форуму з питань безпеки командувач Сухопутними силами США в Європі (2014-2018 рр.) генерал у відставці Бен Годжес, передає власний кореспондент Укрінформу.
«Це остання зима – наступної зими нам не доведеться турбуватися про те, що росія використовуватиме газ, щоби завдати нам шкоди або порушити постачання енергії в Європі»,- зауважив Годжес.
Він підкреслив, що росіяни «поспішили розіграти газову карту», що зрештою не принесе їм результату, на який вони сподівалися, а з наступного року вони взагалі залишаться ні з чим. Колишній командувач підкреслив, що, наприклад, Німеччина, де він зараз проживає, «дуже швидко й дуже добре підготувалася» та має достатньо запасів газу.
Звісно, цієї зими доведеться прожити в режимі економії та стати «більш витривалими», однак потім все буде інакше.
Годжес також підкреслив, що підтримка Сполученими Штатами і Євросоюзом України – це більше ніж захист її суверенітету. «Йдеться не лише про Україну, це про боротьбу демократії з автократією, і в інтересах Америки, щоби Європа була стабільною та безпечною, бо процвітання Європи означає також процвітання для Америки», - наголосив він.
Як повідомлялося, наприкінці вересня сталися аварії на обох гілках основного газопроводу «Північний потік - 1», також було пошкоджено одну з двох гілок «Північного потоку - 2». Сертифікація останнього була зупинена через агресію рф проти України в лютому. російський монополіст «газпром» заявив про готовність відновити поставки газу в Європу, але по гілці трубопроводу «Північний потік - 2», яка вцілила після аварії. Натомість у Берліні посміялися над спробою росіян примусити Європу повернутися до цієї теми.
Фото: DELFI / Karolina Pansevič