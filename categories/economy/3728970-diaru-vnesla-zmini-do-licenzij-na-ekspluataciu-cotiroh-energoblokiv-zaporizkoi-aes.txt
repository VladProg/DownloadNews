Державна інспекція ядерного регулювання внесла зміни до ліцензій на експлуатацію енергоблоків №№ 3-6 Запорізької атомної електростанції, яка тимчасово окупована російськими військами.

Про це повідомляє Укрінформ із посиланням на пресслужбу ДІЯРУ.
Внесені зміни передбачають, що експлуатація ядерної установки енергоблока №3 ЗАЕС здійснюється у станах «зупин для ремонту» та «холодний зупин», а блоків №№ 4-6 - у стані «холодний зупин». Підставою для внесення змін стали заяви Енергоатома та подані разом з ними документи.
«Визначені стани експлуатації енергоблоків №№ 3-6 Запорізької АЕС, відповідно до наданих документів Енергоатома та експертних висновків ДІЯРУ, є оптимальними в умовах окупації Запорізької АЕС російськими військами та втрати водних ресурсів Каховського водосховища – основного джерела водопостачання для систем охолодження ЗАЕС», - додали в ДІЯРУ.
Зміни до ліцензій на експлуатацію енергоблоків №1 та №2 ЗАЕС були внесені наказом №501 від 18 серпня 2022 року, а саме: експлуатація енергоблока №1 здійснюється у станах «перевантаження палива» - «холодний зупин», а енергоблока №2 – у стані «холодний зупин».
Як повідомлялося, Державна інспекція ядерного регулювання України 8 червня 2023 року видала розпорядження ДП НАЕК «Енергоатом» про обмеження експлуатації енергоблока №5 Запорізької АЕС станом «холодний зупин». Експлуатація інших енергоблоків ЗАЕС - №№ 1, 2, 3, 4, 6 - також обмежена станом «холодний зупин», відповідно до розпоряджень ДІЯРУ від 18 серпня 2022 року та від 10 лютого 2023 року.
Росіяни окупували ЗАЕС 4 березня 2022 року. 22 червня 2023 року Президент Володимир Зеленський заявив про плани Росії влаштувати теракт на Запорізькій АЕС. Наразі ухвалено рішення, яке передбачає, що в Україні проведуть масштабні навчання з подолання наслідків імовірного теракту на ЗАЕС, до навчань залучать усі екстрені служби.