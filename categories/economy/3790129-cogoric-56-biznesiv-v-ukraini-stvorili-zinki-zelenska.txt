Упродовж 2023 року 56% бізнесів в Україні створили жінки.

Про це перша леді Олена Зеленська повідомила під час відкриття сьомого Українського жіночого конгресу "Жіноче лідерство. Час відновлення. Час відбудови" в Києві, передає кореспондент Укрінформу.
"За даними кадрового центру ЗСУ, зараз 43,5 тис. жінок в Україні – військовослужбовці. Це майже втричі більше, ніж у 2014 році. 56% новостворених бізнесів за цей рік – це жіночі бізнеси, що більше, ніж будь-коли. Мені здається, що з цих цифр складається дуже виразна форма українського жіночого лідерства зараз. Наші жінки – захисниці. Уже не метафорично, а фізично. І водночас вони займатися відбудовою нормального життя, створенням бізнесу і робочих місць, відбудовою майбутнього", – сказала дружина Президента.






Український жіночий конгрес “Жіноче лідерство. Час відновлення. Час відбудови” / Фото: Володимир Тарасов, Укрінформ





































Зеленська підкреслила, що образ української берегині істотно змінився. "Вона вже не сидить коло домашнього вогнища, бо його зруйнували нападники. Але на місці втраченого вона будує новий дім. І сама фізично боронить його від знищення. Не такого зламання стереотипів ми хотіли. Не такою високою ціною, як руйнування життів і роз’єднання родин. Ми мріяли про жіноче лідерство еволюційним шляхом, а набули його надто екстремальним шляхом", – додала Зеленська.
Перша леді наголосила, що держава має стати групою підтримки для жінок.
"Під час війни українки здійснили такий сильний ривок у розвитку лідерських якостей, стільки нового опанували, стільки на себе взяли. Ми не маємо погоджуватися на другорядність чи недооцінення. Жінки – лідерки. Це вже нікому не треба доводити. Це факт", – підсумувала Зеленська.
Як повідомлялося, за даними першої леді України Олени Зеленської, 95% українських жінок-підприємниць відчули вплив повномасштабної війни на бізнес.