Український уряд цього тижня виділив 518 млрд грн на оборону та затвердив план дій на 2023.

Як передає Укрінформ, про це Прем'єр-міністр Денис Шмигаль заявив у Фейсбуці, підбиваючи підсумки тижня.
«Уряд схвалив законопроєкт, який дає додатково 518 млрд грн на безпеку та оборону. Ці кошти підуть насамперед на виплати військовим, на закупівлю техніки та обладнання. Також ще на 19 млрд грн збільшили резервний фонд державного бюджету. Посилюємо нашу армію та наближаємо перемогу», - наголосив Шмигаль.
Також було затверджено План дій Уряду на 2023 рік, що включає в себе понад 500 завдань. У пріоритеті: безпека та оборона, інтеграція в ЄС та НАТО, енергетична безпека, відновлення України, макрофінансова стабільність та підтримка бізнесу, соціальна та ветеранська політика. Серед важливих напрямків роботи буде забезпечення якісної освіти, продовження децентралізації, реформа державного управління, захист здоров’я українців та захист довкілля.
«Продовжуємо дерегуляцію. Уряд скасував низку регуляторних інструментів. Зокрема, у сфері інтелектуальної власності, в галузі утилізації відходів, в галузі виробництва біопалива та у сфері імпорту цукру. Продовжуємо будувати вільне регуляторне середовище та усувати бар’єри для підприємців», - зазначив Шмигаль.
Цього тижня затвердили проєкт угоди, за якою уряд Словаччини передасть Україні 13 літаків МіГ-29. Шмигаль подякував словацьким друзям за підтримку.
«Річниця приєднання України до європейської енергомережі ENTSO-E. Ми стали частиною енергетичного простору ЄС. Завдяки цьому вистояли під час російського ракетного терору і допомогли Європі пережити енергокризу. Попереду ще ширша інтеграція та спільне відновлення української енергетики», - повідомив Шмигаль.
Транспортний безвіз із ЄС продовжено до кінця червня 2024 року. Двосторонні та транзитні перевезення й надалі будуть здійснюватися без оформлення дозволів. Це стимулює український експорт до Європи. Триває секторальна інтеграція до ЄС, що є передумовою членства в Європейському Союзі.
«Ще на 120 днів пролонгована зернова ініціатива. Дякуємо ООН і турецьким партнерам за докладені зусилля. Разом гарантуємо глобальну продовольчу безпеку та врятуємо від голоду мільйони людей», - наголосив Прем’єр-міністр.
Також був підписаний Меморандум про взаєморозуміння між Урядом та Секретаріатом Енергетичного Співтовариства. Організація буде активним учасником відбудови енергетичного сектору, зокрема об’єктів альтернативної енергетики.
Як повідомляв Укрінформ, у суботу, 18 березня, Шмигаль поінформував, що наступного тижня плануються кадрові зміни в Уряді.