Верховна Рада в цілому підтримала законопроєкт про вдосконалення процедури виведення з ринку банку в умовах воєнного стану.

Про це повідомив народний депутат Ярослав Железняк у Телеграмі, передає Укрінформ.
Метою документа є забезпечення стабільності банківської системи в умовах воєнного стану, запровадженого в Україні у зв’язку з військовою агресією рф проти України, а також захист прав та інтересів вкладників та інших кредиторів банків.
Документ направлено на протидію ризикам, зокрема шляхом надання Національному банку України повноважень за певних обставин, пов’язаних із застосуванням санкцій до банку або власників істотної участі у банку, прийняти рішення про: заборону підсакційній особі набувати або збільшувати істотну участь в банку, запроваджується можливість виведення системно важливого банку з ринку (націоналізації) за відсутності у нього ознак неплатоспроможності (у разі застосування до банку або власника істотної участі у ньому блокуючих санкцій).
Як повідомлялося, Національний банк готує зміни до законодавства для націоналізації "Сенс Банку", номінальними власниками якого все ще залишаються росіяни Косогов, Фрідман і Авен. Завдання – розширити перелік підстав для застосування спрощеної процедури націоналізації системно важливого банку.
Фото: НБУ