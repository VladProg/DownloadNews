Центральний апеляційний господарський суд у м. Дніпро 7 березня 2023 року задовольнив апеляційну скаргу ПриватБанку та скасував постанову про визнання банкрутом компанії «Монтана-Естейт», раніше відому як «Приватофис», яка заборгувала ПриватБанку 2,6 млрд гривень.

Як передає Укрінформ, про це йдеться в пресрелізі банку, що є в розпорядженні агентства.
«У цій справі власники «Приватофису» намагались незаконно уникнути сплати ПриватБанку багатомільярдного боргу, маніпулюючи законодавством та зухвало зловживаючи повноваженнями арбітражного керуючого. Дослухавшись до аргументів юридичної команди ПриватБанку, суд прийняв справедливе рішення і не дозволив колишнім власникам уникнути виконання їхніх законних боргових зобовʼязань», - йдеться в повідомленні.
Як повідомлялось раніше, компанія «Приватофис» була створена колишнім менеджментом ПриватБанку у 2005 році. Саме на цю компанію були записані права власності на кілька сотень відділень ПриватБанку по всій Україні. Вона ж виступала поручителем ПриватБанку за кредитом рефінансування НБУ, отриманим банком у 2009 році і який був вимушений погасити сам ПриватБанк у 2020 році.
Станом на 2021 рік розмір кредитної заборгованості ТОВ «Приватофис» перед банком становив 2,9 млрд грн. У 2021 році ПриватБанк прийняв рішення ініціювати процедуру банкрутства ТОВ «Приватофис», однак призначений судом арбітражний керуючий визнав кредитні вимоги банку лише частково — на суму 1,6 млрд грн. Попри заперечення банку, суд у грудні 2021 року ухвалив рішення про визнання боржника банкрутом. Саме ця постанова була скасована Центральним апеляційним господарським судом.