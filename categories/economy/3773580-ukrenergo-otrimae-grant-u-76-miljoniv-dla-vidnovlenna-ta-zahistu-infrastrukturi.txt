НЕК «Укренерго» отримає він уряду Німеччини грант на 76 млн євро; кошти будуть спрямовані на фінансування будівництва інженерного захисту підстанцій, встановлення нового високовольтного обладнання, зокрема автотрансформаторів, та модернізацію мережі на кордоні з Європою.

Про це повідомляє пресслужба Укренерго у Фейсбуці, передає Укрінформ.
Відповідну угоду сьогодні в онлайн-форматі підписали голова правління НЕК «Укренерго» Володимир Кудрицький, старший менеджер портфоліо проєктів KfW Альмут Алерс та регіональний менеджер KfW Майкл Еверс у присутності посла ФРН в Україні Мартіна Єґера та голови представництва KfW в Україні та Молдові Лоренца Ґесснера.
«Ми щиро вдячні уряду Німеччини та державному банку KfW за надану фінансову допомогу. Грантові кошти будуть спрямовані на зміцнення захисту наших об’єктів, їхнє відновлення та модернізацію, а також на будівництво нових повітряних ліній. Ці заходи допоможуть покращити надійність енергоживлення споживачів», - заявив Кудрицький.
Також надане фінансування допоможе Укренерго у подальшій розбудові взаємозв’язків енергосистем України і Молдови з енергосистемою континентальної Європи.
«Фінансування за грантовою угодою між KfW та Укренерго підтримає здатність України успішно пройти цей та наступні зимові сезони через сприяння швидкій відбудові та створенню захисних споруд на підстанціях. А виділений днями другий зимовий пакет військової допомоги від Німеччини, який включає ППО PATRIOT, IRIS-T і Gepard, допоможе захистити критично важливу інфраструктуру», - підкреслив Єґер.
Як повідомлялось, Укренерго залучило понад 220 млн євро кредитних і грантових коштів KfW для відновлення та реконструкції підстанцій. Окрім цього, німецькі оператори системи передачі Amprion, TenneT, TrasnetBW та 50 Hertz надали більше сотні одиниць обладнання для ремонту магістральних електромереж та підстанцій Укренерго.