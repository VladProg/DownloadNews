Єврокомісія невдовзі представить пропозиції з використання доходів від суверенних фінансових активів Росії, що були заблоковані на території ЄС, сума яких нині сягає €211 мільярдів, в інтересах відновлення України.

Про це сьогодні у Брюсселі під час пресконференції за підсумками саміту ЄС заявила президентка Європейської комісії Урсула фон дер Ляєн, повідомляє кореспондент Укрінформу.
«Щодо заблокованих активів Росії в Європейському Союзі. Це також було пунктом обговорення. У березні минулого року ми разом прийняли важливе політичне рішення, - заблокувати суверенні російські активи. Обсяг цих суверенних активів сягає 211 мільярдів євро. Політично ми погодилися, що, безумовно, Росія має заплатити за довгострокову відбудову України», - сказала президентка Єврокомісії.
Вона нагадала, що нещодавно міністри фінансів ЄС обговорили цю тему під час зустрічі у Марракеші, що дозволило досягти суттєвого прогресу та визначити ключові принципи таких дій. Наступний крок буде полягати у представлені пропозицій, як можливо використовувати ці заморожені російські активи.
«Ми наразі опрацьовуємо пропозиції, які від початку були сфокусовані на так званому додатковому прибутку. Іншими словами, ці пропозиції стосуватимуться того, як використовувати нарахування від цих активів, які зараз йдуть на користь обмеженої кількості фінансових інституцій в Європейському Союзі. Ці додаткові прибутки вже є доволі суттєвими. Ідея полягає в тому, щоб сконцентрувати їх разом, і після того, цілком спрямувати їх, через бюджет ЄС, для України та на відновлення України», - додала фон дер Ляєн.
Як повідомлялося, у 26-27 жовтня в Брюсселі відбувся дводенний саміт ЄС, в ході якого глави держав та урядів країн ЄС обговорили перегляд довгострокового бюджету ЄС на 2024-2027 роки, зокрема створення Українського фонду в обсязі 50 мільярдів євро, з розрахунку на наступні чотири роки. Остаточне рішення щодо цього європейські лідери прийматимуть під час наступної зустрічі на вищому рівні у грудні поточного року.
Іншими питаннями саміту стали ситуація на Близькому Сході, питання регулювання міграції та захисту зовнішніх кордонів ЄС, а також шляхи підвищення конкурентоспроможності європейської економіки.
Вчора до учасників саміту віртуально звернувся Президент України Володимир Зеленський.
Фото: ОП