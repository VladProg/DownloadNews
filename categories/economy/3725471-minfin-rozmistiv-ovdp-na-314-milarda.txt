Міністерство фінансів 20 червня на аукціоні з розміщення облігацій внутрішньої державної позики (ОВДП) залучило до державного бюджету 31,4 млрд грн.

Як передає Укрінформ, про це повідомляє пресслужба Мінфіну.
"За результатами проведення розміщень облігацій внутрішньої державної позики 20 червня 2023 року, до державного бюджету залучено 31 405 320 082,01 грн (за курсом НБУ)", - йдеться в повідомленні.
Міністерство фінансів запропонувало інвесторам гривневі ОВДП: 10,25 млрд грн під 18,2%; 721,3 млн грн під 18,3%, 1,4 млрд грн під 19,3% та 4,65 млрд грн під 19,75%.
Також було запропоновано ОВДП у доларах на 244,4 млн дол. під 4,8% та 136 млн євро під 3,25%.
Як повідомляв Укрінформ, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня 2022 року. За словами Прем'єр-міністра України Дениса Шмигаля, торік за рахунок випуску військових облігацій було отримано майже 600 млрд грн.
Фото: НБУ