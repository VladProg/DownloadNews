Центральний банк Об’єднаних Арабських Еміратів анулює ліцензію для філії російського МТС Банку, яка потрапила під санкції Великої Британії та США у лютому.

Як передає Укрінформ, про це повідомляє Reuters.
“Це рішення ухвалене після розгляду наявних варіантів щодо нового статусу МТС Банку та з урахуванням санкційних ризиків, пов’язаних з банком”, - йдеться у заяві центрального банку.
Операції банку, який має ліцензію в еміраті Абу-Дабі, будуть припинені упродовж шести місяців.
Під час процесу згортання діяльності філії буде заборонено відкривати нові рахунки або проводити транзакцій, окрім погашення попередніх зобов’язань. Лише для цієї мети філія зможе використовувати платіжні системи центрального банку.
МТС Банк є фінтех-підрозділом найбільшого російського мобільного оператора “Мобільні ТелеСистеми”.
Як повідомляв Укрінформ, у Швейцарії винесли судовий вирок чотирьом банкам, які допомагали близькому другу російського президента володимира путіна сергію ролдугіну переказувати мільйони франків через швейцарські банківські рахунки.