Прем’єр-міністр Денис Шмигаль привітав Андрія Пишного з призначенням на посаду голови Національного банку України.

Як передає Укрінформ, про це Шмигаль написав у Телеграмі.
“Вітаю Андрія Пишного на посаді голови НБУ! Сьогодні всі гілки та органи влади працюють злагоджено та максимально ефективно, аби зміцнити армію та укріпити тил”, - зазначив Прем’єр-міністр.
Шмигаль висловив упевненість, що спільна робота уряду і Нацбанку гарантує макроекономічну стабільність, керованість процесами та забезпечить Збройні сили ресурсами "для виконання головного завдання — звільнення землі від окупантів”.
Як повідомляв Укрінформ, 7 жовтня Верховна Рада призначила Пишного головою Нацбанку.
Пишний у 1996 році закінчив Чернівецький державний університет за спеціальністю "правознавство". У 2005 році він закінчив Українську академію банківської справи НБУ. У 2000 році розпочав кар’єру в Ощадбанку – спочатку на посаді керівника юридичного департаменту, згодом був першим заступником голови правління та в.о. голови правління. Із березня 2014-го по листопад 2020 року був головою правління акціонерного товариства "Ощадбанк". Пишний – член міжнародної групи з питань санкцій проти росії "Єрмака-Макфолла".
Фото: КМУ