Китай сподівається, що Чорноморська зернова ініціатива щодо перевезення зерна з України Чорним морем і надалі виконуватиметься у повному обсязі.

Про це на брифінгу заявила речниця МЗС КНР Мао Нін, коментуючи завершення нинішнього терміну дії угоди, передає власний кореспондент Укрінформу.
«Китай сподівається, що ініціатива з перевезення зерна (Чорноморська зернова ініціатива – ред.) й надалі виконуватиметься в повному обсязі», – сказала Мао.
Вона додала, що Китай готовий тісніше взаємодіяти з усіма сторонами зернової угоди для досягнення домовленостей щодо забезпечення світової продовольчої безпеки.
Росія не погоджувалася реєструвати нові судна з зерном із 27 червня, тож нинішній термін дії Чорноморської зернової ініціативи закінчиться у понеділок, 17 липня, якщо Москва не погодиться її продовжити.
Як повідомляв Укрінформ, останнє судно в рамках укладеної за посередництва ООН угоди, яка дозволяє безпечно експортувати українське зерно Чорним морем, вийшло з Одеського порту вранці в неділю перед закінченням терміну продовження угоди 17 липня.