Україна зараз має достатні запаси вугілля на складах та газу у сховищах. Ситуація з накопиченням палива стабільна.

Таку оцінку висловив директор Центру досліджень енергетики Олександр Харченко на брифінгу в Медіацентрі Україна-Укрінформ.
"За моїми оцінками, ситуація з накопиченням палива у нас доволі добра. Що стосується вугілля і газу, ми маємо достатні обсяги в сховищах і на складах, і накопичення продовжується. У цьому напрямку ситуація контрольована", - сказав Харченко.
Він зазначив, що у випадку, якщо Україна матиме 14 млрд кубометрів газу у сховищах та законтрактований об'єм 1-2 млрд кубометрів з постачанням у січні-лютому, то цього буде достатньо для проходження опалювального сезону.
Експерт також повідомив, що пророблений великий обсяг відновлюваних робіт на високовольтних мережах. Однак, за його словами, до того рівня, який був до початку обстрілів, вони ще не відновлені.
"Необхідну кількість важкого високовольтного обладнання не вдалося виробити і довезти до України вчасно через фізичні обмеження. Якщо перші трансформатори надійдуть у серпні, то далі більш-менш стійкий їх потік розпочнеться тільки у кінці жовтня - листопаді", - зауважив Харченко.
За його словами, це означає, що Україна матиме резерви обладнання на випадок поновлення атак. Експерт також наголосив, що нині проводяться роботи із облаштування фізичного захисту об'єктів енергетики.
Як повідомлялося, на складах теплоелектростанцій та теплоелектроцентралей станом на 3 серпня накопичено 1,4 млн тонн вугілля, у підземних газосховищах станом на 2 серпня - 12,4 млрд кубометрів газу.