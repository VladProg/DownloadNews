Україна хоче залучити до проєктів відбудови України компанії, інвестиції та технології з усього світу.

Про це сказав Прем’єр-міністр Денис Шмигаль під час виступу на заході високого рівня UN Global Compact щодо післявоєнної відбудови, що відбувся в Нью-Йорку за участю Президента Польщі Анджея Дуди, передає Укрінформ із посилання на Урядовий портал.
«Важливим аспектом майбутнього плану відновлення стане створення неформальної тристоронньої платформи, яка включає українську владу, міжнародних партнерів, а також українське громадянське суспільство та бізнес. Саме приватний сектор має стати одним з основних драйверів відбудови», — сказав Шмигаль.
За його словами, потенціал всього плану відновлення України становить 750 млрд доларів у наступні роки й це дозволяє зацікавити міжнародні корпорації та інвесторів, аби вони планували участь в українському відновленні вже зараз.

Як зауважив Прем’єр, Україна разом із міжнародними фінансовими організаціями розробляє декілька інструментів страхування військових ризиків. Такі інструменти дозволять забезпечити прихід міжнародних компаній ще до завершення бойових дій.
Шмигаль нагадав, що в межах Конференції відновлення цього року були закріплені так звані принципи Лугано. Серед них, зокрема, принцип «відбудувати краще, ніж було», прозорість і відкритість процесу завдяки залученню міжнародних експертів і створення офісів відновлення в різних країнах-партнерах, а також використання коштів росії як головного джерела відновлення України.
«Ми будемо робити все, аби заморожені російські активи були передані для відновлення нашої країни. Для цього ми пропонуємо затвердити нову міжнародну угоду, яка буде чітко визначити, що неспровокована та несправедлива війна має наслідки — у тому числі у вигляді конфіскації активів агресора на користь жертви», — сказав він.
Глава уряду підкреслив, що росія навмисно обстрілює житлові квартали, лікарні, школи, критичні об’єкти інфраструктури, атомні електростанції. За попередніми оцінками, від початку війни пошкоджено та зруйновано понад 115 тисяч приватних будинків, понад 15 тисяч багатоповерхівок, більше тисячі закладів освіти і понад 500 лікарень. Руйнувань зазнали майже 25 тисяч кілометрів доріг і понад 300 мостів.

«Проте хоробрість нашого народу об’єднала навколо допомоги Україні сотні мільйонів людей і десятки країн по всьому світу. Ми маємо все відбудувати», — підкреслив Шмигаль. Він додав, що після перемоги українці побудують нову розвинену європейську державу, та закликав міжнародне товариство допомогти на цьому шляху.
Як повідомляв Укрінформ, 21 вересня Прем’єр-міністр Денис Шмигаль та Президент Франції Еммануель Макрон відкрили захід щодо безпеки цивільних ядерних об’єктів у ситуації збройного конфлікту, який відбувся на полях 77-ї сесії Генеральної асамблеї ООН. Тоді глава уряду зазначив, що ядерний тероризм — це не проблема України, це загроза планетарного масштабу. Досі людство не зіштовхувалося ні з чим подібним.
Фото: КМУ