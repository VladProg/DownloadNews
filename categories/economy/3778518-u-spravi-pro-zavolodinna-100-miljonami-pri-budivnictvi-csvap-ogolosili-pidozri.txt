Правоохоронці повідомили про підозри п’ятьом особам у справі заволодіння 100 млн грн при будівництві сховища відпрацьованого ядерного палива.

Як передає Укрінформ, про це інформує пресслужба Спеціалізованої антикорупційної прокуратури.
«САП та НАБУ повідомили про підозру п’ятьом особам у завданні майже 100 млн грн збитків ДП «НАЕК «Енергоатом», - йдеться у повідомленні.
Серед підозрюваних учасників схеми: генеральний директор відокремленого підрозділу ДП НАЕК «Енергоатом», начальник кошторисно-договірного відділу відокремленого підрозділу ДП НАЕК «Енергоатом», керівник приватної компанії, його заступник та працівник юридичного відділу компанії.
Їх дії кваліфіковано за ч. 5 ст. 191 (привласнення, розтрата майна) ККУ. Наразі вирішується питання щодо обрання підозрюваним запобіжного заходу.
Як встановило слідство, у грудні 2020 року між ВП «Атомпроектінжиніринг», яке входить у структуру ДП НАЕК «Енергоатом», та заздалегідь визначеною приватною компанією в обхід відкритих торгів укладено договір на завершення будівництва Централізованого сховища відпрацьованого ядерного палива (ЦСВЯП).
З метою заволодіння коштами ДП «НАЕК «Енергоатом» додатковими угодами ціну договору підозрювані збільшили втричі – з 421 млн грн до 1,497 млрд грн, зокрема додавши до його умов постачання обладнання системи радіаційного контролю. Це обладнання компанія-підрядник закупила за ринковою вартістю, а потім у 2021 році реалізувала ДП «НАЕК «Енергоатом» набагато дорожче. У результаті цих дій ДП НАЕК «Енергоатом» переплатило майже 100 млн грн.
Як повідомляв Укрінформ, колишньому народному депутату та колишньому першому заступнику начальника Генерального штаба ЗСУ повідомили про підозру у заволодінні 307 млн грн при будівництві складів для боєприпасів.
Фото: mpe.kmu.gov.ua