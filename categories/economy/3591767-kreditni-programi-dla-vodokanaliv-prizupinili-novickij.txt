Міжнародні організації зараз призупинили кредитні програми для водоканалів.



Про це в коментарі Укрінформу повідомив президент асоціації "Укрводоканалекологія" Дмитро Новицький.
"Кредитні програми зараз зупинилися. Світовий банк реалізовував програму розвитку міської інфраструктури, і ми зупинилися", - сказав Новицький.
За його словами, наразі водоканали найбільше співпрацюють із Міжнародним Комітетом Червоного Хреста та ЮНІСЕФ, також невелику допомогу вдалося отримати від держави. На думку Новицького, така ситуація спостерігатиметься до перемоги України у війні.
Він також зазначив, що водоканалам рекомендовано не підвищувати тарифи для населення. Водночас, на відміну від газопостачальників та постачальників електроенергії, цим підприємствам не проводиться компенсація різниці між встановленим і ринковим тарифами.
Як повідомлялося, на сьогодні водоканали надають послуги у необхідному обсязі. Підприємства галузі забезпечені необхідними реагентами й можуть домовлятися про постачання матеріалів для ремонтів.