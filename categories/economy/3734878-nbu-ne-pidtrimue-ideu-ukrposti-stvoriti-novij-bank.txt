Створення Укрпоштою ще одного державного банку несе суттєві ризики для фінансової стабільності держави, тому в Нацбанку не підтримують цю ідею.

Про це заявила перша заступниця голови НБУ Катерина Рожкова в інтервʼю Економічній правді, передає Укрінформ.
"У разі створення ще одного державного банку, який, до речі, не буде у вертикалі Мінфіну, ми бачимо суттєві ризики. Я не очікую, що цей банк буде здатен відповідати всім регуляторним вимогам, а зважаючи на структуру, власність та обсяги "Укрпошти", це може дуже серйозно похитнути фінансову стабільність. Наша позиція, яку ми довели до Кабінету Міністрів і розглядали на Раді фінансової стабільності, незмінна. Ми вважаємо це рішення помилковим", - заявила Катерина Рожкова.
За її словами, позиція регулятора не змінилася з 2015 року, до того ж рішення про створення в Україні чергового державного банку суперечить зобов’язанням та домовленостям з міжнародними партнерами.
"По-перше, ми вважаємо, що кожен має займатися своєю справою, зокрема "Укрпошта". По-друге, частка держави в банківському секторі вже перевищує 50%. Її збільшення суперечить здоровому глузду. Крім цього, це абсолютно суперечить зобов’язанням та домовленостям з міжнародними партнерами, для них це "червона лінія", - підкреслила Рожкова.
Вона нагадала, що банківська діяльність достатньо дорога. Зокрема, підтримання рівня достатності капіталу, відповідність інфраструктури та автоматизації високим регуляторним вимогам потребує багато грошей, а таких витрат держава сьогодні не може собі дозволити.
Як повідомлялося, АТ «Укрпошта» планує надавати у своїх відділеннях банківські послуги і очікує на відповідний дозвіл українських регуляторних органів.