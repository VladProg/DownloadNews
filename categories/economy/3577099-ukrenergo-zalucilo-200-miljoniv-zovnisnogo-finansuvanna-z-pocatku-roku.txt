НЕК "Укренерго" упродовж цього року залучило близько 200 млн євро зовнішнього фінансування та реструктуризувало свої зобов'язання по залучених раніше кредитах на 5 млрд грн.

Про це сказав голова правління компанії Володимир Кудрицький під час круглого столу "Українські держпідприємства під час війни", повідомляє кореспондент Укрінформу.
"Близько 5 млрд грн за цей рік ми реструктуризували тіла кредитів та відсотків, також близько 200 млн євро ми залучили зовнішнього фінансування. Цей ресурс іде зараз на покриття наших ринкових функцій", - сказав Кудрицький.
Він зауважив, що нині на ринку електроенергії спостерігається дефіцит вільних коштів, зокрема, через зменшення споживання на 30% після 24 лютого. Реструктуризація кредитів та залучення нового фінансування дозволяє Укренерго виконувати такі функції, як закупівля резервів, оплата допоміжних послуг, формування стратегічного запасу вугілля, тощо.
Як повідомлялося, у серпні міністр фінансів України Сергій Марченко, НЕК «Укренерго», Європейський банк реконструкції та розвитку підписали кілька угод, у межах яких українська компанія отримає кредит в обсязі 97 млн євро на підтримку стійкості роботи.