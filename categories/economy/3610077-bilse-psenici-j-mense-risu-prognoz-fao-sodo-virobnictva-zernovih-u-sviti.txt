Продовольча та сільськогосподарська організація ООН (FАО) прогнозує, що світове виробництво зернових у 2022 році становитиме 2 746 млн т, що на 1,8% менше, ніж у 2021 році. Виробництво пшениці очікується на рівні 783,8 млн т, що є історичним максимумом.

Як передає Укрінформ, про це повідомляє пресслужба Міністерства аграрної політики та продовольства.
Зазначається, що, згідно зі звітом FАО, у 2022 році світове виробництво пшениці становитиме 783,8 млн т, що є історичним максимумом, водночас очікується, що світове виробництво фуражних зернових знизиться на 2,8%, до 1 467 млн т. Світове виробництво рису прогнозується на рівні 512,6 млн т, що на 2,4% нижче історичного максимуму 2021 року, але все ще залишається на рівні середнього врожаю.
Світове споживання зернових у 2022/2023 році знизиться до 2 778 млн т, що на 0,7% нижче рівня 2021/22 року. Аналогічно, світові запаси зернових на кінець сезону в 2023 році скоротяться на 2% порівняно з початковим рівнем – до 841 млн т.
Виходячи з цих прогнозів, індекс співвідношення запасів і споживання зерна знизиться до 29,4% у 2022/23 році з 30,9% у попередньому році.
Очікується, що світова торгівля зерновими у 2022/23 році скоротиться на 2,2%, до 469 млн т.
Як повідомляв Укрінформ, Міністерство сільського господарства США (USDA) у жовтні оновило світовий прогноз балансу основних сільськогосподарських культур на 2022/23 маркетинговий рік. Цей прогноз передбачає скорочення обсягів виробництва, споживання, обсягів торгівлі та кінцевих запасів пшениці та кукурудзи.