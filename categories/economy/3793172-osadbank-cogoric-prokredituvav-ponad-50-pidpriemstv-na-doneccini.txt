За 10 місяців 2023 року на Донеччині АТ «Ощадбанк» надало кредити понад 50 підприємствам.

Про це повідомила начальниця філії Донецьке обласне управління АТ «Ощадбанк» Ганна Прасол на брифінгу, відповідаючи на запитання кореспондента Укрінформу.
«Ощадбанк кредитує підприємства, кредитує саме на Донеччині, саме клієнтів, які зареєстровані в Донецькій області і виконують свою бізнес-діяльність саме на території Донеччини. На зараз Ощадбанк прокредитував більше 50 клієнтів», - сказала Прасол та уточнила, що це за січень – жовтень 2023 року.
Вона зазначила, що це, звичайно, якщо порівняти з іншими областями за межами Донеччини, не багато, бо це не 200 і не 300, або півмільйона клієнтів, але «це понад п'ятдесят наших клієнтів».
«30 - це клієнти сільгоспвиробники, які дуже важливі для нашого краю, 14 клієнтів – це підприємства торгівлі та 9 - це всі клієнти, які здійснюють якусь промислову діяльність», повідомила Прасол.
Керівниця обласної філії Ощадбанку нагадала, що на сьогодні діють дуже різноманітні кредитні програми для клієнтів.
Так, в першу чергу це державна програма кредитування малого бізнесу, яка реалізується Урядом України за ініціативи Президента України – «Доступні кредити 5-7-9%».
«Вона унікальна саме для тих міст, тої області, де високі воєнні ризики, Тобто Донеччина сюди входить. В чому її унікальність? В тому, що на сьогодні пропонується найнижча відсоткова ставка, тобто 1% для купівлі основних засобів або автотранспортних засобів для здійснення підприємницької діяльності. І 3% для поповнення обігових коштів, щоб здійснити якусь свою поточну діяльність», - пояснила Прасол.
Як повідомлялося, в Донецькій області, яка контролюється українською владою, у вересні 2023 року проживало понад 522 тис. людей.
Донеччина постійно перебуває під обстрілами російських військ, щодня ворог убиває та травмує цивільних жителів, руйнує інфраструктурні об'єкти.
Відомо, що на Донеччині від початку повномасштабного вторгнення Росії тільки у галузі АПК пошкоджені або знищені 318 підприємств.