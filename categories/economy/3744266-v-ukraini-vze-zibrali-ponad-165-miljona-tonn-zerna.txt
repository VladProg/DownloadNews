В Україні станом на 4 серпня 2023 року зібрано 16,574 млн т зернових та зернобобових культур на площі 3 782 тис. га при врожайності 44 ц/га.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що аграрії вже намолотили: 12513 тис. т пшениці зі 2698 тис. га (врожайність – 46,4 ц/га), 3755 тис. т ячменю зі 939 тис. га (врожайність – 40 ц/га) та 306,4 тис. т гороху зі 125,3 тис. га (врожайність – 24,5 ц/га).
Лідерами зі збору зернових культур залишаються сільгосптоваровиробники Миколаївщини, вони обмолотили 82% площ, найбільший намолот на Одещині – понад 2 млн т.
Аграрії 9 областей закінчили збирання гороху. Сільгосптоваровиробники Дніпропетровщини розпочали збирання гречки.
Продовжується збір озимого ріпаку, який обмолочено на площі 1182,3 тис. га, намолочено 3319,8 тис. т насіння при урожайності 28,1 ц/га.
Як повідомляв Укрінформ, Українська зернова асоціація прогнозує, що у 2023 році в Україні буде зібрано 76,8 млн т зернових та олійних культур.