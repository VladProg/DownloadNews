Бізнес продовжує послаблювати негативні очікування стосовно своєї ділової активності.

Як передає Укрінформ, про це свідчать дані опитування підприємств у вересні, повідомляє пресслужба НБУ.
"У вересні тривало пом’якшення бізнесом негативних оцінок перспектив своєї економічної діяльності на тлі адаптації до воєнних умов та пристосування населення до поточної ситуації", - йдеться в повідомленні.
Водночас руйнування виробничих потужностей, труднощі з логістикою, здорожчання енергоресурсів, зменшення обсягів інвестицій, імпорту та експорту, а також зниження купівельної спроможності стримують відновлення економічної активності підприємств усіх секторів економіки.
У вересні 2022 року індекс очікувань ділової активності (ІОДА) зріс до 46,1 із 44,1 у серпні. Підприємства промисловості дещо поліпшили оцінки економічних перспектив: секторальний індекс у вересні становив 47,1 порівняно з 46,7 у серпні. Другий місяць поспіль респонденти очікують збільшення обсягів виготовленої продукції, зумовлене насамперед зростанням оцінок щодо обсягу нових замовлень. Водночас очікування стосовно обсягів нових експортних замовлень залишалися песимістичними.
Підприємства сектору будівництва мали найстриманіші серед всіх секторів економіки оцінки щодо своєї діяльності, зумовлені низькою фінансовою спроможністю споживачів, станом суміжних ринків, а також сезонним чинником: секторальний індекс становив 41,0 (у серпні – 41,2).
Підприємства торгівлі у вересні поліпшили очікування щодо своєї економічної діяльності, вперше з початку року впритул наблизившись до нейтрального рівня: секторальний індекс становив 49,9 порівняно з 47,4 у серпні. Респонденти оптимістично оцінюють обсяги товарообороту та обсяги закупівлі товарів для продажу, водночас вказують на зменшення залишків товарів для продажу.
Підприємства сфери послуг також поліпшили власні очікування: секторальний індекс зріс до 43,4 із 39,6 у серпні. Більшість підприємств, що беруть участь в опитуваннях, зберігають високі очікування щодо здорожчання власної продукції та послуг на тлі посилення очікувань зростання цін на сировину та товари постачальників.
У Нацбанку підкреслили, що більшість підприємств, які беруть участь в опитуваннях, зберігають високі очікування щодо здорожчання власної продукції та послуг на тлі посилення очікувань зростання цін на сировину та товари постачальників. Оцінки щодо зайнятості залишаються стриманими. Підприємства всіх секторів і надалі не очікують зростання загальної чисельності працівників на своїх підприємствах. Найменш песимістичні оцінки надали підприємства торгівлі.
Щомісячне опитування підприємств проводилося з 5 до 23 вересня 2022 року. В опитуванні взяло участь 448 підприємств. Серед опитаних підприємств 45,8% – компанії промисловості, 27,2% – сфери послуг, 21,9% – торгівлі, 5,1% – будівництва; 30,1% респондентів – великі підприємства, 31,5% – середні, 38,4% – малі.
Як повідомлялося, результати опитування Інституту економічних досліджень та політичних консультацій показали, що у серпні продовжувалося відновлення виробництва. Зокрема, із 27,5% у липні до 22,9% у серпні зменшилась частка тих підприємств, на яких виробництво скоротилось.
Фото: НБУ