У кремлі розуміють значення України як гаранта світової продовольчої безпеки і штучно намагаються створити голод у низці країн, блокуючи український продовольчий експорт.

Про це Прем’єр-міністр Денис Шмигаль заявив під час Міжнародного саміту з продовольчої безпеки, який пройшов у Києві 26 листопада, передає Укрінформ.
“У кремлі зараз розуміють значення України як одного з гарантів світової продовольчої безпеки і усіляко блокують український експорт, створюючи таким чином штучний голод в інших країнах. Для росії ці жертви є бажаними, на жаль, вони зацікавлені в стані глобальної нестабільності, так само як в 1933 році були зацікавлені в смерті українців", - наголосив Шмигаль.
За його словами, в межах ініціативи Президента України «Grain from Ukraine» щодо посилення гуманітарної складової українського продовольчого експорту держави-учасниці будуть купувати українську продукцію та передавати її в ті країни, де існує загроза голоду.
Зокрема, Німеччина вже придбала 27 тисяч тонн української пшениці, яка буде спрямована до Ефіопії, США виділили 20 мільйонів доларів на закупівлю українського продовольства, також прем’єр-міністр Польщі анонсував виділення на зазначені цілі 20 мільйонів доларів.
Шмигаль нагадав, що Україна, незважаючи на власні проблеми, виділила 900 мільйонів гривень на закупівлю пшениці та кукурудзи для Судану, Ємену, Кенії та Нігерії.
Ініціатива реалізується в партнерстві зі Всесвітньою продовольчою програмою ООН.
Як повідомляв Укрінформ, у 90-ті роковини Голодомору Україна запускає ініціативу Grain from Ukraine (Зерно з України), в межах якої до середини наступного року близько 60 суден з українським зерном планується направити до найбідніших країн Африки.
Напередодні на виконання указу Президента «Про надання гуманітарної допомоги державам Африки та Азії» уряд погодив спрямування до Судану, Ємену, Кенії та Нігерії 125 тис. т зерна.
Фото: ОП