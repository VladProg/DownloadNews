Україна візьме участь у платформі країн-членів Європейського Союзу зі спільної закупівлі газу і наступної зими може закупити додатково 2 млрд кубометрів газу.

Як передає Укрінформ, про це у четвер, 9 березня, на засіданні Комітету Європейського парламенту з питань промисловості, досліджень та енергетики заявила єврокомісар з питань енергетики Кадрі Сімсон.
«Ми інтегрували Україну в платформу спільних закупівель газу, щоб допомогти їй отримати 2 мільярди кубометрів додаткового газу. Ми працюємо над ринковими реформами в контексті процесу вступу (країни в ЄС – ред.). І я продовжую співпрацювати з МАГАТЕ, щоб наполягати на тому, що окупація Запорізької атомної електростанції є злочином і небезпекою для всіх, і потрібно докласти всіх зусиль для створення безпекової зони», - сказала вона.
За словами Сімсон, вторгненню в Україну передувала маніпуляція росією європейськими газовими ринками з метою дестабілізації ЄС та створення невизначеності.
«Поставки газу використовувалися як важіль для шантажу та розколу держав-членів, щоб послабити рішучість протистояти несправедливій і незаконній війні. Такі дії чітко показали, що ЄС повинен покласти край нашій величезній залежності від росії, яка вибудовувалася десятиліттями. І це саме те, що ми збираємося зробити з порядком денним плану REPowerEU», - додала єврокомісар.
Під час пресконференції в Європейському парламенті, відповідаючи на запитання кореспондента Укрінформу, єврокомісар Кадрі Сімсон зауважила, що для проходження наступного зимового періоду, на додаток до газу власного виробництва, Україна може потребувати додатково до 2 млрд кубометрів газу, які вже замовлені в рамках спільної платформи ЄС із закупівлі газу.
«Платформа спільної закупівлі газу є відкритою для всіх країн-членів ЄС та для членів Енергетичного співтовариства. Молдова, Україна і Сербія замовили певні обсяги для наступної зими, і зараз це є частиною тих обсягів (газу - ред.), навколо яких ведуться переговори. Ви можете чекати, що у квітні ми здійснимо наступні кроки у цьому напрямку. Я думаю, що це не є таємницею, що понад власне виробництво газу, Україна може потребувати ще до 2 мільярдів кубометрів газу для безпечного проходження (наступної - ред.) зими. Ми можемо закупити цей обсяг в рамках спільного замовлення ЄС», - зауважила Сімсон.
Як повідомлялося, після початку російського вторгнення в Україну та у відповідь на маніпуляції російського монополіста на енергетичному ринку країни ЄС почали активно скорочувати власну залежність від імпорту російських енергоносіїв. Одним із напрямків таких зусиль є диверсифікація поставок газу від надійних міжнародних постачальників та створення спільної платформи для закупівлі газу в рамках ЄС для використання купівельної спроможності ЄС та стабілізації цін на газ. Ця платформа ЄС є відкритою також для участі України.
Фото: sustaineurope.com