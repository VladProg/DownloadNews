Україна отримала у 2023 році 23,6 млрд доларів партнерської макрофінансової допомоги.

Про це Прем'єр-міністр Денис Шмигаль сказав на засіданні уряду, передає Укрінформ.
«Загалом у 2023 році Україна отримала 23,6 млрд дол. партнерської макрофінансової допомоги. Найбільшим є внесок Євросоюзу, Сполучених Штатів, Канади та МВФ», – сказав Шмигаль.
За його словами, до державного бюджету надійшов другий транш у межах великої програми фінансування від Міжнародного валютного фонду. Це 890 млн дол. на пріоритетні видатки.
«Вдячні всім друзям за неймовірну солідарність та готовність підтримувати нашу боротьбу за незалежність та наші плани з відновлення країни», – підкреслив глава уряду.
Прем’єр-міністр наголосив на тому, що економічна підтримка партнерів є важливим елементом стійкості України. Вона дозволяє фінансувати невоєнні бюджетні видатки, зокрема соціальні зобов’язання держави.
Як повідомляв Укрінформ, за даними Нацбанку, Україна очікує у 2023 році отримати 42 млрд дол. фінансової допомоги, включно з 4,6 млрд дол. від Міжнародного валютного фонду.