Країни з відносно сильнішими економічними позиціями мають допомагати вразливим державам, особливо тим, які перебувають у борговій скруті.

Як передає Укрінформ, про це на форумі 2023 Boao Forum for Asia заявила директор-розпорядник Міжнародного валютного фонду Крісталіна Георгієва.
«Країни з відносно сильнішими позиціями повинні допомагати вразливим членам нашої глобальної спільноти. Оскільки процентні ставки високі та багато валют знецінюються, це особливо важливо для країн, які перебувають у скрутному становищі. Нам терміново потрібні швидші та ефективніші глобальні механізми для зменшення боргового тягаря цим країнам», - сказала вона.
За словами глави МВФ, створення таких механізмів дасть значні переваги як боржникам, так і кредиторам.
«Успіх в цьому питанні усуне одне важливе джерело невизначеності для глобальної картини», - зазначила Георгієва.
Як повідомляв Укрінформ, директор-розпорядник Міжнародного валютного фонду Крісталіна Георгієва заявила про зростання ризиків для світової фінансової стабільності й закликала уряди країн до пильності.