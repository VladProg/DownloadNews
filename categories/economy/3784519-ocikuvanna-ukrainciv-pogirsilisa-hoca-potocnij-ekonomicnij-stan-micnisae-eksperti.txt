Незважаючи на певне погіршення економічних очікувань в Україні, поточний економічний стан міцнішає, при цьому із підвищенням мінімальної зарплати до ₴8 тисяч, запланованим на липень наступний рік, ситуація має поліпшитися.






Таку думку в ефірі Українського радіо висловили експерт Центру економічної стратегії Максим Самойлюк та експерт Економічного дискусійного клубу Олег Пендзин, передає Укрінформ.
Самойлюк нагадав, що в жовтні погіршився індекс споживчих настроїв українців (79,9 пункта на відміну від вересневого 82,8). Цей показник, за словами експерта, включає два ключові індикатори: індекс поточного становища - як опитані дослідницькою агенцією Info Sapiens українці почуваються в економічному сенсі на даний момент - чи впевнено стоять на ногах, чи готові робити великі покупки. Друга складова - індекс економічних очікувань, який складається із кількох частин: як українці бачать своє економічне майбутнє на найближчий час і як вони бачать розвиток економіки протягом року та протягом п’яти років.
"Ще до ковіду ситуація покращувалася, українці ставали багатшими. Потім почалися складні часи. До початку повномасштабної війни споживчі настрої були не дуже оптимістичними. У березні 2022 року виходить перше опитування Info Sapiens, яке показало парадоксальні результати. Українці почали гірше оцінювати своє економічне становище, але стали оптимістичними щодо свого майбутнього. І далі результати залежали від того, як відбувалися і розвивалися події в Україні. Такі оцінки є важливими в економіці, бо вона зав'язана на психологію людей. Аналітики зважають не тільки на об'єктивні показники щодо інфляції, курс валют, зростання цін, але і на те, як самі люди оцінюють те, що відбувається навколо них, як вони відчувають ситуацію. Наприкінці літа 2022 року очікування погіршилися, бо війна затягувалася. Восени 2022 року економічні очікування зростають через успішний контрнаступ ЗСУ на Харківщині та Херсонщині...", – зазначив Самойлюк.
За його словами, восени 2022 року, коли люди почали остаточно повертатися в Київ, їхні суб'єктивні очікування були доволі високими. "Вони трималися всю зиму, незважаючи на ворожі атаки по критичній та енергетичній інфраструктурі. Цей тренд пішов на зниження. У жовтні економічні очікування знизилися порівняно з попередніми місяцями", – додав експерт.
На його думку, індекс споживчих настроїв є доволі показовим: "У розвитку ситуації, динаміці ми бачимо доволі непогану кореляцію з тим, що відбувається насправді, як на основі інших об'єктивних показників можна оцінювати майбутній розвиток ситуації в Україні. Незважаючи на те, що очікування на майбутнє погіршилися, поточний економічний стан міцнішає. Економічна ситуація в українців конкретно зараз стабілізується та трохи покращується загалом. Їхні очікування трохи погіршилися через відчуття ситуації навколо".
За даними Пендзина, реальні доходи населення у 2022 році впали на 25%. "За 2023 рік ми не побачили різкого зростання і повернення цих доходів. Мінімальна зарплата залишається без змін. У 2024 році у проєкті бюджету планується удвічі збільшити мінімальну зарплату: в січні – до 7100 грн (зараз вона 6700) і з липня – до 8 тис. грн. І це автоматично потягне всі виплати. І це має активізувати ситуацію. Питання з фінансовою міжнародною допомогою наступного року буде важливим", - зазначив він.
Водночас, за його даними, погіршується ситуація з очікуванням бізнесу щодо швидкості відновлення української економіки, погіршуються споживчі настрої у громадян. Зросла кількість сімей, які більше витрачають на харчування, середні доходи є нижчими, ніж потрібно для нормального існування. "Очікування важкого 2024 року не сприяють покращенням споживчих настроїв населення. За експертними оцінками, рівень безробіття становить десь 18,2%. Але при цьому кількість вакансій також зростає", – підсумував Пендзин.
Як повідомлялося, за даними дослідження Info Sapiens "Споживчі настрої в Україні", у вересні 2023 року Індекс споживчих настроїв українців зменшився на 2,1 пункта та становив 82,8.
У жовтні 2023 року Індекс споживчих настроїв Info Sapiens становив 79,9 пункта.
.