Акції компанії Tesla втратили майже 9% вартості на тлі публікації її засновником Ілоном Маском свого бачення «умов» завершення війни між Україною та росією, серед яких пропозиція віддати рф Крим.


Про це повідомляє Укрінформ із посиланням на Громадське.
За даними біржі Nasdaq, вартість однієї акції впала майже на 23 долари і тепер складає близько $242. Падіння акцій Tesla тривало упродовж усього дня. Наразі компанію оцінюють у 706 мільярдів доларів.

Учора Маск запропонував на своїй сторінці у Твітері опитування, в якому виклав свою позицію розв'язання питання Криму, і серед іншого пропонує пристати на умови росії щодо Криму.
Радник керівника Офісу Президента Михайло Подоляк відповів генеральному директору компанії Tesla Ілону Маску, який організував у Твітері опитування зі своїм варіантом нібито розв'язання питання приналежності окупованого Криму. У ОП наголосили, що Україна має звільнити свої території, включно з Кримом, а російські воєнні злочинці мають бути засуджені міжнародним трибуналом.
Більш як 60% тих, хто вже "голосував" за цю "пропозицію" Маска, її відкинули, і у відповідь на цей твіт Посол України в ФРН Андрій Мельник написав: "Єдиний результат: тепер жоден українець не купить твою чортову "Теслу".