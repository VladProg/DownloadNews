НЕК "Укренерго" увечері 22 листопада залучала аварійну допомогу зі Словаччини, Польщі та Румунії.

Як передає Укрінформ, про це повідомив голова правління компанії Володимир Кудрицький в ефірі марафону "Єдині новини".
"Укренерго було змушене вдатися до такого заходу, як аварійна допомога від країн сусідів. Ми взяли впродовж трьох вечірніх годин, коли споживання найбільше, аварійну допомогу зі Словаччини, Польщі та Румунії. І це допомогло нам сьогодні збалансувати нашу енергосистему", - сказав Кудрицький.
За його словами, у наступні дні, доки зберігатиметься морозна погода, прогнозується дефіцит в енергосистемі.
"Сподіваємося, що з ремонтів повернеться частина енергоблоків. Також будемо використовувати аварійну допомогу, якщо буде потреба, для того, щоб в українців було світло", - прокоментував очільник Укренерго.
Кудрицький зазначив, що енергосистема ще має резерви для збільшення обсягів генерації, однак в останні дні ситуативно вийшло в аварійний ремонт кілька енергоблоків. Кудрицький розраховує на їхнє швидке повернення у роботу, до того ж, очікується вихід із планових ремонтів ще частини енергоблоків електростанцій.
Як повідомлялося, 22 листопада в енергосистемі України був зафіксований дефіцит через зростання споживання електроенергії. НЕК "Укренерго" просить українців ощадливо використовувати електрику.