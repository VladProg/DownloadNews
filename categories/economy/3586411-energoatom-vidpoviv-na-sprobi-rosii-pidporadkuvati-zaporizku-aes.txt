НАЕК "Енергоатом" називає нікчемним рішення росатома про створення експлуатуючої організації для Запорізької атомної електростанції (ЗАЕС).

Як передає Укрінформ, про це пресслужба Енергоатома повідомляє в Телеграмі.
"Нікчемні рішення росатома щодо створення товариства «Эксплуатирующая организация Запорожской АЭС» з юридичною адресою в москві є агонією уявного божевільного світу країни-агресора, в якому тепер дійшли до створення псевдопідприємств з назвами українських компаній", - заявили в Енергоатомі.
У компанії переконують, що ЗАЕС продовжить працювати в Україні, згідно з українським законодавством.
Енергоатом також відзначив зусилля працівників станції, як продовжують забезпечувати ядерну й радіаційну безпеку в умовах окупації та тиску.
Як повідомлялося, ЗАЕС, найбільша атомна станція в Європі, з 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.
Із початку вересня на ЗАЕС на постійній основі перебувають два інспектори МАГАТЕ. Зараз електростанція не виробляє електроенергії, всі блоки переведені в режим "холодний зупин".