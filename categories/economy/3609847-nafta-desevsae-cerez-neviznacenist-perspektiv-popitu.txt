Ціни на нафту знижуються у вівторок, 8 листопада, оскільки більшість трейдерів вже майже не вірить у пом'якшення підходу китайської влади до боротьби з COVID-19.

Як передає Укрінформ, про це повідомляє enkorr.
Січневі ф'ючерси на Brent здешевшали на лондонській біржі ICE Futures на $0,31 (0,32%), до $97,61 за барель. У понеділок Brent здешевшала на $0,65 (0,7%), до $97,92 за барель.
Грудневі ф'ючерси на WTI знизилися в ціні на грудень на електронних торгах Нью-Йоркської товарної біржі (NYMEX) на $0,31 (0,34%), до $91,48 за барель. За попередню сесію контракт здешевшав на $0,82 (0,9%), до $91,79 за барель.
Пекін підтвердив, що має намір продовжувати масові тестування і використання локдаунів для стримування поширення коронавірусу. Проте експерти Goldman Sachs вважають, що влада країни все ж таки готується пом'якшити підхід до боротьби з COVID-19, що може статися наступного року.
7 листопада в Китаї за добу було виявлено понад 7 тисяч нових випадків захворювання на COVID-19, що є максимумом за шість місяців.
«Нафтовий ринок стурбований перспективами попиту, і нам хотілося б мати більше ясності щодо планів Китаю з відкриття економіки», – сказав аналітик Market Watch The Price Futures Group Філ Флінн.
Суворі карантинні заходи в КНР, результатом яких стали локдауни у низці великих міст, є одним із ключових чинників, що позначаються на перспективах попиту на нафту.
Серед інших важливих подій на ринку – скорочення видобутку країнами ОПЕК+, а також швидке набуття чинності ембарго на постачання російської нафти в Європу.