Міністр сільського господарства Польщі Роберт Телус обговорив із Єврокомісаром з питань торгівлі Валдісом Домбровскісом питання імпорту української агропродукції до Польщі.

Про це повідомило Міністерство сільського господарства і розвитку села Польщі, передає Укрінформ.
“Під час розмови з єврокомісаром Домбровскісом міністр Телус представив позицію Польщі щодо нинішньої ситуації на ринку зернових у контексті імпорту продуктів харчування з України, а також останні дії неформальної коаліції прифронтових країн”,- йдеться в повідомленні польського міністерства.
Як відомо, п’ять країн ЄС (Польща, Угорщина, Словаччина, Румунія, Болгарія) наполягають на продовженні до кінця року ембарго на ввезення до своїх країн українського збіжжя, при цьому залишаючись відкритими на транзит українських зернових.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Польща призупиняла транзит продукції українського АПК через свою територію, однак поновила його з 21 квітня.
Варшава сподівається, що заборону на імпорт українського збіжжя буде продовжено і після 15 вересня, а також що до переліку заборонених продуктів буде додано деякі інші види продуктів з України.
Одним з аргументів Варшави для заборони імпорту українського збіжжя до Польщі було ввезення технічного зерна, яке продавалося згодом як споживче, а також надходження великої кількості українського зерна на польський ринок, від чого страждали польські аграрії.
Фото: Ministerstwo Rolnictwa i Rozwoju Wsi @MRiRW_GOV_PL