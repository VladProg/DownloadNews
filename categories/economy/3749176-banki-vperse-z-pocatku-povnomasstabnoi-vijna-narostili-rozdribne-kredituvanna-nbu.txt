У ІІ кварталі обсяги чистого роздрібного гривневого кредитного портфеля зросли вперше від початку повномасштабного вторгнення – на 4,5%, передусім унаслідок відновлення карткового кредитування.

Як передає Укрінформ, про це повідомляє пресслужба НБУ.
"Обсяги чистого роздрібного гривневого кредитного портфеля в ІІ кварталі зросли вперше від початку повномасштабного вторгнення – на 4,5% – передусім унаслідок відновлення карткового кредитування. Також зросли обсяги іпотечного кредитування на 2,7% завдяки видачі позик за програмою "єОселя". Чистий гривневий корпоративний кредитний портфель протягом перших двох місяців ІІ кварталу ще скорочувався, проте в червні дещо зріс – вперше за останніх 12 місяців", - йдеться в повідомленні.
Визнання банками кредитних втрат унаслідок війни незначне. Частка непрацюючих кредитів фізичним особам у ІІ кварталі вперше з початку введення воєнного стану знизилася на 2 в. п., зокрема за рахунок списання непрацюючих кредитів. Водночас за кредитами бізнесу вона зросла на 0,4 в. п.
Обсяги зобов’язань платоспроможних банків за II квартал зросли на 5,3% завдяки приросту коштів клієнтів. Водночас частка рефінансування НБУ в зобов’язаннях банків за квартал скоротилася майже вчетверо – до 0,2%, що відповідає рівню липня 2008 року. Обсяги гривневих коштів фізичних осіб за ІІ квартал зросли на 7,5%. Зокрема строкові кошти населення у гривні зросли на 14,1%, адже банки дедалі активніше конкурували ставками за довші депозити. Обсяги гривневих корпоративних вкладів зросли на 12,9% за квартал, хоча темпи зростання сповільнювалися протягом кварталу. Кошти у валюті зростали повільніше – на 6,8%.
Рівень доларизації коштів клієнтів за квартал знизився на 2,1 в. п. до 36%. Для коштів населення скорочення було значнішим, до 34,6%, завдяки нарощенню коштів у гривні та зниженню популярності валютних вкладів. Вартість 12-місячних депозитів фізичних осіб зросла в середньому на 1,3 в. п. до 15,2% річних завдяки можливості для банків вкладати кошти у тримісячні депозитні сертифікати НБУ під ставку на рівні облікової. Це стимулювало банки і надалі підвищувати ставки за строковими депозитами.
Ставки за кредитами фізичних осіб впродовж кварталу дещо знизилися – до 28,5% річних, а за кредитами бізнесу – коливалися на рівні близько 20% річних.
"Банки пожвавлюють кредитування, а це є важливим свідченням відновлення економіки. Зменшення портфеля бізнес-кредитів у системі призупинилося, а обсяг роздрібних кредитів навіть зріс – як завдяки державній програмі "єОселя", так і за рахунок власних кредитних програм банків. Про сталий тренд говорити зарано, але очікування економічних агентів та споживчі настрої населення поліпшуються", - зазначила перший заступник голови НБУ Катерина Рожкова.
У Нацбанку зауважують, що початок циклу пом’якшення монетарної політики спричинить зниження ринкових відсоткових ставок. Проте банки зберегли високу чисту процентну маржу, тож ризики прибутковості у найближчій перспективі помірні. Перші результати оцінки стійкості 20 найбільших банків оптимістичні: суттєвих недооцінок кредитного ризику НБУ не виявив. Потреба в капіталі для сектору навряд чи буде значною, і більшість банків, імовірно, зможе відновити капітал за рахунок поточних прибутків.
Як повідомлялося, банківський сектор України у січні-червні 2023 року отримав 67,6 млрд грн чистого прибутку.