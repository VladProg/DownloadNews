Ціни на нафту продовжують знижуватись у середу, 31 травня, після досягнення мінімумів за останній місяць напередодні.

Як передає Укрінформ, про це повідомляє enkorr.
Вартість липневих ф'ючерсів на сорт Brent на лондонській біржі ICE Futures становить $73,35 за барель, що на $0,19 (0,26%) нижче за ціну на закриття попередньої сесії. У вівторок ці контракти здешевшали на $3,53 (4,6%), до $73,54 за барель.
Ціна ф'ючерсів на WTI на липень на електронних торгах Нью-Йоркської товарної біржі (NYMEX) опустилася на $0,24 (0,35%), до $69,22 за барель. За підсумками минулої сесії вартість контрактів зменшилася на $3,21 (4,4%), до $69,46 за барель.
За даними Dow Jones Market Data, обидві марки напередодні закрилися на мінімумах із 4 травня.
Увагу трейдерів, як і раніше, спрямовано на ситуацію зі стелею держборгу США. У середу очікується голосування в Палаті представників щодо проєкту угоди, досягнутої президентом Джо Байденом і спікером нижньої палати Конгресу республіканцем Кевіном Маккарті, після чого документ надійде на розгляд у Сенат.
Крім того, ринок оцінює макроекономічні дані з Китаю. Опубліковане офіційне травневе значення індексу менеджерів закупівель (PMI) у переробній промисловості не виправдало прогнозу аналітиків на рівні 49,4 пункту, знизившись до мінімального значення за п'ять місяців на рівні 48,8 пункту з 49,2 пункту у квітні.
Слабка статистика посилила побоювання уповільнення економічного зростання в Китаї, головному світовому імпортері нафти, зазначає Trading Economics.