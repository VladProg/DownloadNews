Національний банк із 1 грудня ввів у обіг пам’ятну монету "Рік Кота (Кролика)" та пам’ятну монету "100 років Харківському національному університету міського господарства імені О. М. Бекетова".

Як передає Укрінформ, про це повідомляє пресслужба НБУ.
Монета "Рік Кота (Кролика)" номіналому 5 гривень присвячена одній із тварин дванадцятирічного східного календаря. На аверсі монети розміщено: угорі – малий Державний Герб України, праворуч від якого напис півколом Україна; на дзеркальному тлі по колу зображені 12 символів східного календаря, у центрі кола – стилізований годинник зі стрілкою, що вказує на кролика – символ року, під стрілкою – 2023; унизу ліворуч напис півколом 5 гривень; на матовому тлі зображені стилізовані під українську витинанку символи кожної пори року: сніжинка (угорі), квітка (праворуч), ягода (унизу), листок (ліворуч); логотип Банкнотно-монетного двору Національного банку України (ліворуч від символу кролика).

На реверсі монети зображено стилізований символ східного календаря 2023 року – кролика, якого оточують по колу стилізовані символи, притаманні кожній порі року: сніжинки (угорі праворуч), квітки (унизу праворуч), плоди (унизу ліворуч), гілки (угорі ліворуч). Тираж монети складає 50 тис. штук.
Монета "100 років Харківському національному університету міського господарства імені О. М. Бекетова" номіналом у 2 грн присвячена єдиному в Україні закладу вищої освіти, який здійснює підготовку і перепідготовку інженерних кадрів з комплексу спеціальностей і спеціалізацій, що охоплюють технічні та соціально-економічні сфери функціонування та розвитку міст і регіонів.

На аверсі монети розміщено: угорі – малий Державний Герб України, праворуч від якого напис Україна; у центрі – логотип університету; унизу написи: 2022/2/гривні; логотип Банкнотно-монетного двору Національного банку України (під написами). Тираж монети 25 тис. штук.
На реверсі монети зображено стилізовану композицію: пам’ятник видатному архітектору О. М. Бекетову (ліворуч), центральна частина фасаду будівлі університету (праворуч) та написи: 100/років (над будівлею), Харківський національний університет міського господарства імені О. М. Бекетова (по колу).
Як повідомлялося, 29 листопада Нацбанк увів в обіг набір "Державні символи України" із трьох пам`ятних монет: "Наш герб", "Наш стяг" та "Наш гімн".