Катастрофа на Каховській ГЕС позначиться на рівні води на інших українських гідроелектростанціях, через що може виникнути дисбаланс в енергосистемі.

Про це повідомив міністр енергетики Герман Галущенко під час екстреного засідання Міжнародної консультативної ради високого рівня у зв'язку з катастрофою на Каховській ГЕС, передає Укрінформ із посиланням на Міненерго.
«ГЕС зруйнована повністю, росіяни підірвали її зсередини. Вона не підлягає відновленню та відбудові. Ми очікуємо затоплення 80 населених пунктів, зараз триває евакуація населення і проводяться всі можливі заходи для захисту людей. Наразі дуже складна ситуація, особливо в тій частині Херсонської області, яка була деокупована. Росія здійснила екоцид на території нашої країни», - зазначив український міністр.
За його словами, незважаючи на те, що станція після окупації не видавала електроенергії в систему, прорив порушив цілісність усього гідровузла. Відповідно, є ризик, що гідроенергетика, яка балансувала українську енергосистему, не зможе працювати на необхідну потужність.
«У зв’язку з цим ми розраховуємо на підтримку партнерів та збільшення пропускних спроможностей для нарощування імпорту електроенергії до 2 ГВт», - додав Галущенко.
Як повідомлялось, російські війська 6 червня здійснили підрив Каховської ГЕС. Через підрив водосховища є ризики підтоплення енергетичних об’єктів на Херсонщині, зокрема Херсонської ТЕЦ. Наразі триває евакуація населення з потенційних районів затоплення.