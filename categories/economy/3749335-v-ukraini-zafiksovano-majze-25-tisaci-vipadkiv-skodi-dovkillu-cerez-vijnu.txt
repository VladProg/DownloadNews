За час повномасштабного вторгнення було зафіксовано майже 2,5 тис. випадків шкоди довкіллю через війну.

Як передає Укрінформ, про це у Фейсбуці повідомила перший віцепрем’єр-міністр України – міністр економіки Юлія Свириденко.
"За понад 500 днів повномасштабної війни було зафіксовано майже 2 500 випадків шкоди для довкілля завданої через війну. Загальна шкода оцінюється у 52 млрд євро", - йдеться в повідомленні.
За словами Свириденко, через вторгнення росії 174 тис. квадратних кілометрів української землі є потенційно забрудненими вибухонебезпечними предметами. Тому нагальне завдання — об’єднати зусилля всього світу навколо усунення цих проблем, аби досвід подолання цих проблем ліг в основу роботи із встановлення миру.
Ключовими цілями екологічної безпеки у рамках Формули миру є оцінка збитків, притягнення росії до відповідальності та кліматична трансформація української економіки.
Як повідомлялось, за понад 500 днів ведення війни на території України збитки, завдані довкіллю та екосистемам країни, перевищують 2 трлн грн.