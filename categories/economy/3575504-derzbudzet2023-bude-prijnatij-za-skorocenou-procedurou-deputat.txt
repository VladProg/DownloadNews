Процедура ухвалення Державного бюджету України на 2023 має відбутись за скороченою процедурою.

Про це повідомив народний депутат Ярослав Железняк у Телеграмі, передає Укрінформ.
«Так, в цьому році буде скорочена процедура прийняття бюджету на 2023 рік», - повідомив депутат.
Він зазначив, що схема ухвалення документа буде наступною: найближчими днями відбудеться представлення держбюджету, у першому тижні жовтня має відбутись перше читання і на третій тиждень вже має бути друге читання і в цілому.
Як повідомляв Укрінформ, Кабінет Міністрів на засіданні 13 вересня затвердив законопроєкт про Державний бюджет України на 2023 рік.
Пріоритет проєкту — безпека та оборона України. На відповідний сектор має бути спрямовано 1,13 трлн гривень (майже 50% всього бюджету). Порівняно з бюджетом на 2022 рік зростання видатків на безпеку й оборону буде більш як у 4 рази. Другий пріоритет проєкту – соціальні програми. Так, на пенсії, субсидії, допомогу малозабезпеченим родинам, виплати внутрішньо переміщеним особам, витрати на медицину та освіту передбачається виділити понад 800 млрд грн – це 35% від всіх видатків у проєкті бюджету.
Всі інші видатки будуть скорочуватися. Головна стаття економії — зменшення видатків на органи державної влади. Зокрема, планується зменшити кількість чиновників, урізати зарплати та премії, виняток – силові структури. Видатки на утримання органів держвлади буде скорочено на 11,6 млрд грн порівняно з 2022 роком.