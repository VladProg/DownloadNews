Австрія виділила ще 1 млн євро на діяльність Міжнародного агентства з ядерної енергії в Україні.

Як передає власний кореспондент Укрінформу, про це заявив міністр закордонних справ Австрії Александер Шалленберг під час виступу у понеділок на генеральній конференції МАГАТЕ у Відні.
"Ми повністю підтримуємо Вас (гендиректора МАГАТЕ Рафаеля Маріано Гроссі – ред.) та п'ять основних принципів, які ви розробили для України. І для того, щоб допомогти Вам у вашій важливій роботі щодо України, ми виділили ще один мільйон євро на роботу цього агентства", - сказав він.
Глава австрійського МЗС вказав на те, що після жорстокого вторгнення РФ в Україну "ми всі стали свідками ланцюга безвідповідальних і неприйнятних дій, кричущих порушень Статуту ООН, використання ядерних погроз і шантажу, а також розміщення ядерної зброї в Білорусі".
Він також наголосив, що Росія продемонструвала високий ступінь неповаги до агентства та його роботи з ядерної безпеки, поставивши під загрозу Запорізьку атомну електростанцію.
Як відомо, 25-29 вересня у Віденському міжнародному центрі проходить 67-ма чергова сесія генеральної конференції МАГАТЕ, під час якої високопосадовці та представники держав - членів агентства розглянуть низку питань, у т.ч. питання ядерної та фізичної безпеки в Україні.