У проєкті закону про Державний бюджет України на 2023 рік на надання пільг і житлових субсидій українцям передбачено 37,9 млрд грн.

Як передає Укрінформ, про це йдеться у пояснювальній записці до законопроєкту №8000 "Про Державний бюджет України на 2023 рік", опублікованій на сайті Верховної Ради.
Згідно з документом, видатки на надання пільг і житлових субсидій громадянам на оплату житлово-комунальних послуг, придбання твердого та рідкого пічного побутового палива і скрапленого газу у грошовій формі передбачені у сумі 37 870,2 млн грн на наступний рік. Ці видатки є частиною загальної соціальної програми з підтримки малозабезпечених сімей. Фінансування цієї програми передбачено у сумі 72 907,5 млн грн.
Крім того, окремою програмою передбачено виділити 66 637,9 млн грн на соціальний захист громадян, які потрапили у складні життєві обставини. Зокрема, на надання допомоги внутрішньо переміщеним особам на проживання планується виділити 57 647,3 млн грн.
Як повідомлялося, 14 вересня у ВР зареєстровано проєкт закону “Про Державний бюджет України на 2023 рік”. Головний пріоритет проєкту — безпека та оборона України, порівняно з бюджетом на 2022 рік, зростання видатків на безпеку й оборону буде більш як у 4 рази. Другий пріоритет проєкту – соціальні програми. Так, на пенсії, субсидії, допомогу малозабезпеченим родинам, виплати внутрішньо переміщеним особам, витрати на медицину та освіту передбачається виділити понад 800 млрд грн – це 35% від всіх видатків у проєкті бюджету.