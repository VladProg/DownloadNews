Від початку дії програми «Доступні кредити 5-7-9%» уповноважені банки видали 47,7 тис. кредитів на загальну суму 140,48 млрд грн, із них за минулий тиждень - 859 пільгових кредитів на 2,26 млрд грн.

Про це повідомляє пресслужба Міністерства фінансів, передає Укрінформ.
"Усього з моменту старту Програми суб’єкти підприємництва станом на 19.09.2022 р. отримали від уповноважених банків 47 667 кредитів на загальну суму 140,48 млрд грн, з яких 30 848 – від банків державного сектору економіки на загальну суму 56,34 млрд гривень", - ідеться в повідомленні.
За період дії воєнного стану в Україні у межах Державної програми «Доступні кредити 5-7-9%» укладено 12 845 кредитних договорів на загальну суму 50,86 млрд грн (у тому числі банками державного сектору – 10 372 кредитних договори на суму 29,69 млрд грн).


З них 0,76 млрд грн – на інвестиційні цілі, 4,63 млрд грн – як антикризові кредити, 4,37 млрд грн – на рефінансування попередньо отриманих кредитів, 20,66 млрд грн – кредити для сільськогосподарських товаровиробників та 20,42 млн грн – на антивоєнні цілі.
Зазначається, що за минулий тиждень за цією програмою видано 859 пільгових кредитів на загальну суму 2,26 млрд грн, у тому числі банками державного сектору економіки укладено 817 кредитних договори на 1,94 млрд гривень.
Як повідомлялось, програму, яка стартувала в Україні 1 лютого 2020 року, реалізує Фонд розвитку підприємництва (ФРП). На сьогодні ФРП уклав угоди про співробітництво з 44 банками.