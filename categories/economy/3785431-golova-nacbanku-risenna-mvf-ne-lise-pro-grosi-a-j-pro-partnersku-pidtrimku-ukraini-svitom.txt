Засідання Ради виконавчих директорів МВФ відбудеться протягом місця, і Україна розраховує на виділення траншу в розмірі приблизно 900 млн дол. США.

Про це у Фейсбуку повідомив голова Нацбанку Андрій Пишний, передає Укрінформ.
«Офіційно від МВФ: Україна виконала всі кількісні критерії ефективності, встановлені на кінець червня, та індикативні цілі, встановлені на кінець вересня, а також більшість структурних маяків. Це створило підґрунтя для розгляду домовленостей Радою виконавчих директорів МВФ, яка прийме рішення про виплату траншу в розмірі приблизно 900 млн дол. США (663,9 млн СПЗ)», - написав він.

Засідання Ради виконавчих директорів МВФ відбудеться протягом місця, і Україна розраховує на виділення траншу. Завдяки цьому загальний обсяг підтримки фондом у 2023 році становитиме орієнтовно 4,5 млрд дол. США.


«Укотре скажу, що рішення МВФ – це не лише про гроші. Це про те, що Україна має силу, знання, вміння, волю боротися та робити все для збереження економіки та добробуту своїх людей. Це про партнерську підтримку світу та високу оцінку спроможності команди України. Увесь цей тиждень ми обговорювали те, як вона діє у безпрецедентних умовах і досягає результату. Які виклики здолали і які нас чекають попереду», - зазначив керівник НБУ.

За його словами, детальний спільний з МВФ аналіз ще раз, по суті, верифікував оцінки та прогнози української сторони. Вітчизняна економіка й надалі демонструє неймовірну стійкість та ознаки стабілізації.

Ураховуючи це, зауважив Пишний, фахівці МВФ підвищили оцінку зростання реального ВВП у 2023 році до 4,5% (під час першого перегляду EFF цей показник оцінювався в діапазоні від 1% до 3%). Україні вдалося досягти стійкого дезінфляційного тренду, фінансовий сектор – стабільний, банківська система – ліквідна, прибуткова та готова підтримувати відновлення економіки.

«Також колеги відзначили те, наскільки підготовлено, злагоджено та успішно відбувся перехід до керованої гнучкості обмінного курсу. Це важливий крок на шляху до відновлення довоєнної системи монетарної політики, який дає змогу зміцнити стійкість економіки до зовнішніх потрясінь. Ми маємо й надалі докладати багато зусиль, щоб зберегти та поліпшити отриманий результат, адже війна триває і рівень невизначеності залишається дуже високим», - наголосив очільник Нацбанку.

Він додав: пріоритети визначені, і зрозуміло, як рухатися далі. У фокусі, зокрема, залишається діагностичне обстеження банків, реформи банківського нагляду, посилення корпоративного управління в державних банках. Також треба опрацювати додаткові заходи щодо забезпечення надходжень до бюджету. У цьому напрямі важливо й надалі нарощувати можливості внутрішнього боргового ринку.

«Водночас підкреслю: наші партнери повністю усвідомлюють визначальне значення надання своєчасної фінансової допомоги Україні, яка дозволить нам підтримувати макроекономічну стабільність та впроваджувати реформи, які потрібні для вступу України до Європейського Союзу. І ці кроки також були предметом обговорення під час місії», - резюмував Пишний.
Як повідомляв Укрінформ, Прем’єр-міністр Денис Шмигаль у п’ятницю заявив, що Україна і МВФ домовилися на експертному рівні про другий перегляд програми в рамках Механізму розширеного фінансування EFF. Ця домовленість відкриває шлях до отримання Україною нового траншу МВФ у розмірі близько 900 млн доларів США.
Фото: НБУ