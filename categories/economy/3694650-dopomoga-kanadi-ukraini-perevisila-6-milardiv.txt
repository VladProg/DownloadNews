Від початку минулого року уряд Канади надав Україні різноманітної допомоги на понад 8 млрд канадських доларів (понад 6 млрд доларів).

Як повідомляє кореспондент Укрінформу, про це оголосили у Офісі прем’єр-міністра Канади Джастіна Трюдо по завершенні його зустрічі із українським колегою Денисом Шмигалем.
“З січня 2022 року Канада оголосила про виділення понад 8 млрд доларів фінансової, військової, гуманітарної та імміграційної допомоги, а також підтримки розвитку”, - йдеться у поширеному повідомленні.
Зазначається, що до цієї суми входить більше 5 млрд канадських доларів фінансової допомоги, більше 1 млрд військової підтримки, 352,5 млн доларів гуманітарної допомоги, 127 млн на підтримку розвитку й більше 102 млн доларів на безпекову та стабілізаційну допомогу.
Як повідомляв Укрінформ, сьогодні із одноденним візитом у Канаді перебуває Прем’єр-міністр України Денис Шмигаль. Він вже провів перемовини із Джастіном Трюдо, міністром оборони Анітою Ананд, міністром закордонних справ Мелані Жолі та міністром фінансів Христею Фріланд. Окрім цього глава українського уряду поспілкувався із проводом української громади Канади.
Зауважимо, що в перерахунку на душу населення обсяг допомоги Канади України є одним із найвищих у світі.