Курс російського рубля впав до найнижчого значення упродовж року після того, як росія почала повномасштабне вторгнення в Україну.

Як передає Укрінформ, про це повідомляє BBC.
У п'ятницю вранці на московській біржі курс російської валюти впав до 82 рублів за долар США.
Трейдери кажуть, що падіння курсу пов’язане з кількома чинниками, зокрема зниженням цін на нафту у березні, що скоротило прибутки бюджету рф, та виходом західного бізнесу з росії після вторгнення до України.
Вартість рубля не падала до цього рівня з квітня 2022 року, хоча вона була ще нижчою одразу після початку вторгнення, коли впала до 113 рублів за долар США. У липні курс російської валюти стабілізувався до 50 рублів, але відтоді він знову ослаб.
Міністр фінансів рф антон силуанов заявив, що останнє падіння рубля пов'язане зі змінами структури імпорту та експорту до країни. Він додав, що курс коливався "в умовах зміни зовнішньоекономічної кон'юнктури".
Як повідомлялося, секретні витрати бюджету росії зросли до безпрецедентної суми - 2,4 трильйона рублів, що вказує на зміни пріоритетів у державних фінансах та економіці, спричинені війною проти України.
Через тривалу війну та впроваджені проти росії санкції економіка держави-агресора починає поступово розвалюватися.