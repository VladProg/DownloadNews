Президент США Джо Байден продовжив на рік санкції проти Ірану, якими блокуються всі активи іранського уряду та центробанку країни у США, запроваджені після захоплення ісламістами заручників в американському посольстві в Тегерані у 1979 році.

Про це повідомив Білий Дім, передає Укрінформ.
У повідомленні зауважується, що 14 листопада 1979 року виконавчим указом 12170 президент США оголосив надзвичайний стан щодо Ірану і вжив заходів для боротьби з надзвичайною загрозою для національної безпеки, зовнішньої політики та економіки Сполучених Штатів, сформовані ситуацією в Ірані.
Проте відносини з Іраном до цього часу не нормалізовані і процес імплементації американсько-іранських домовленостей від 19 січня 1981 року триває.
«З цієї причини національна надзвичайна ситуація, оголошена 14 листопада 1979 року, і вжиті на сьогоднішній день заходи реагування на неї повинні залишатися чинними і після 14 листопада 2023 року. Тому… я продовжую на 1 рік надзвичайний стан (санкції – ред.) щодо Ірану, оголошений виконавчим наказом 12170», - йдеться у заяві Байдена.
Виконавчий указ 12170 президента Джиммі Картера заблокував усі активи іранського уряду та центрального банку Ірану у США у відповідь на захоплення ісламістами Посольства Сполучених Штатів у Тегерані 4 листопада 1979-го. Заручниками стали більш як 60 американських дипломатів і працівників посольства, більшість яких нападники утримували протягом 444 днів.
Як повідомляв Укрінформ, президентка Єврокомісії Урсула фон дер Ляєн заявила під час виступу у Верховній Раді України, що Європа чинитиме максимальний політичний та санкційний тиск на Росію і не повторить помилок 2014 року, новий пакет санкцій буде оголошений наступного тижня.