Понад 30 німецьких енергетичних асоціацій і компаній приватного сектору економіки надали допомогу енергетичному сектору України.

Про це повідомив заступник міністра енергетики з питань євроінтеграції Ярослав Демченков, передає Укрінформ із посиланням на Міністерство енергетики.
Під час зустрічі із керівництвом міжнародного блоку Федерального міністерства економіки та захисту клімату та Секретаріату Німецько-українського енергетичного партнерства заступник міністра зазначив, що федеральне міністерство допомогло Україні із закупівлею статичних синхронних компенсаторів для української енергосистеми.
«Україна отримує допомогу не лише від уряду Німеччини. До нашої країни вже надійшла підтримка від понад 30 німецьких енергетичних асоціацій і компаній приватного сектору економіки. Отримана допомога буде використана для ремонту та обслуговування електромереж, газових мереж та іншої критичної енергетичної інфраструктури», - сказав Демченков.
Повідомляється, що подальші поставки допомоги постійно готуються і транспортуються в регіони України, які найбільше постраждали від постійних обстрілів.
Згідно з повідомленням, під час зустрічі сторони також обговорили ініціативу уряду Німеччини «Зелений фонд», який впроваджуватиметься німецьким державним банком розвитку KfW і має виступити інструментом для підтримки проєктів відновлення енергетичного сектору України та забезпечення безпечної роботи енергетичної інфраструктури.
Як повідомлялося, НЕК "Укренерго" отримала 14 генераторів та 50 сучасних освітлювальних приладів від німецького оператора системи передачі 50Hertz.
Фото: Міненерго