До державного бюджету України надійшло 1,5 млрд доларів США пільгового фінансування, яке надається під гарантії уряду Японії через механізм Цільового фонду Світового банку.

Як передає Укрінформ, про це повідомляє пресслужба Міністерства фінансів.
“Залучене фінансування буде спрямоване на відновлення економіки та зміцнення соціального захисту населення. Вдячний за невпинну підтримку України Уряду Японії під час головування в G7, а також команді Світового банку”, - зазначив міністр фінансів України Сергій Марченко.
Зазначається, що від початку повномасштабного вторгнення рф Україна отримала понад 581 млн дол. пільгового фінансування від уряду Японії через Японське агентство міжнародного розвитку (JICA).
Цьогоріч очікується, що уряд Японії надасть ще 2 млрд дол. прямої бюджетної підтримки через Цільовий фонд Світового банку.
Як повідомляв Укрінформ, уряд Японії продовжуватиме підтримувати Україну в її боротьбі з російським вторгненням і повоєнній відбудові та планує провести спеціальну зустріч для японських компаній і корпорацій, щоб заохотити їх до активнішої участі в проєктах економічного відновлення України.