Уряд Японії ухвалив рішення щодо виділення 14 млн доларів екстреної безвідплатної грантової допомоги для підтримки Федеративної Республіки Сомалі у подоланні продовольчої кризи, зокрема для експорту української пшениці.

Про це повідомило посольство Японії в Україні у Фейсбуці, передає Укрінформ.
Як зазначається, ця фінансова допомога буде спрямована урядом Японії на передачу пшениці, наданої на безвідплатній основі урядом України, через Всесвітню продовольчу програму ООН до Сомалі та роздачу серед місцевого населення.
У посольстві зауважило, що Японія продовжуватиме діяльність, спрямовану на розвиток та поліпшення гуманітарної ситуації в країнах, де посилюється продовольча криза, у тому числі вирішення питань миру та стабільності через зокрема антитерористичні заходи, а також подолання продовольчої кризи.
Як повідомлялося, у вересні Міністерство закордонних справ України оголосило про виділення 50 тис. тонн пшениці як гуманітарної допомоги для підтримки дій урядів Ефіопії та Сомалі.