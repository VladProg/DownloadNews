Платоспроможні банки за січень - вересень 2023 року отримали 109,9 млрд грн чистого прибутку.

Як передає Укрінформ, про це повідомляє пресслужба Національного банку.
«Головним чинником прибутковості сектору залишається зростання процентних доходів, передусім від високоліквідних активів. Операційний дохід банків за дев’ять місяців зріс на 17,9% р/р (рік до року - ред.), чистий процентний дохід - на 38,7% порівняно з показником січня - вересня минулого року», - йдеться в повідомленні.
Незважаючи на збільшення процентних витрат унаслідок підвищення процентних ставок за депозитами, процентні доходи зросли суттєвіше.
Чистий комісійний дохід за січень - вересень зріс на 5,4% у рік до року. Темпи його зростання поступово сповільнювалися, зокрема через слабке нарощування операцій з платіжними картками. Чистий операційний прибуток до відрахувань у резерви збільшився на 23,9% р/р – до 139 млрд грн.
У Нацбанку зазначають, що відрахування в резерви під збитки від активних операцій знизилися порівняно з показниками минулого року на 94,2%. Загалом із початку повномасштабного вторгнення банки сформували резервів під кредити на 104 млрд грн.
Рентабельність капіталу сектору на 1 жовтня 2023 року становила 56,9% порівняно з 4,3% рік тому. Нарахований за дев’ять місяців податок на прибуток перевищив річний показник історично найприбутковішого 2021 року.
Станом на 1 жовтня 2023 року лише шість банків із 63 платоспроможних установ були збитковими із сукупним збитком 155 млн грн.
Як повідомлялось, банківський сектор України у січні - червні 2023 року отримав 67,6 млрд грн чистого прибутку. У 2022 році платоспроможні банки отримали 24,7 млрд грн чистого прибутку проти 77,4 млрд грн у 2021 році.
Фото: Shutterstock