Україна потребує міжнародної допомоги в розмінуванні територій, в тому числі земель сільськогосподарського призначення.

На цьому наголосив міністр аграрної політики та продовольства України Микола Сольський під час онлайн-виступу на засіданні міністрів сільського господарства країн G7, передає Укрінформ з посиланням на Урядовий портал.
“Процес розмінування звільнених територій не припиняється. Але цей процес складний і розтягнеться на десятиліття. На сьогодні в Україні розмінування проводять понад 2600 саперів з державних і приватних структур. З такою потужністю нам знадобиться понад 20 років, щоб очистити лише землі сільськогосподарського призначення”, - наголосив міністр.
За його словами, в Україні зараз 470 тис. га земель сільськогосподарського призначення заміновано. Наразі обстежено лише 17,5% замінованих територій, з них 57 тис. га – сільськогосподарського призначення.
Сольський також підкреслив, що Україна для пришвидшення розмінування гостро потребує спеціальної техніки.
“Ми маємо нагальну потребу в технічному обладнанні для розмінування. Ми точно розуміємо, яка це техніка і скільки її потрібно. І тут ми сподіваємось на вашу допомогу”, - звернувся Сольський до міністрів країн G7, додавши, що сапер вручну очищає 15-20 кв. м на добу, а техніка для розмінування – 6 кв. км.
Він підкреслив, що міжнародна підтримка пришвидшить процес розмінування та збереже життя українців, які змушені щоденно ризикувати.
Як повідомляв Укрінформ, в Харківській, Херсонській та Миколаївській областях упродовж тижня від вибухонебезпечних предметів було очищено 172 га сільськогосподарських угідь.