ПриватБанк залишає діючі пільгові тарифи на прийом безготівкової оплати картками для торговельних підприємств, попри підвищення міжнародними платіжними системами ставки інтерчейндж з 1 липня 2023 року.

Як передає Укрінформ, про це повідомляє пресслужба банку у Телеграмі.
"За непростих умов роботи бізнесу в умовах війни банк продовжує підтримувати рітейл та залишає тарифи на еквайринг на поточному рівні, незважаючи на зростання витрат банку на підтримку роботи мережі. З початку липня для клієнтів ПриватБанку надалі діятиме базовий тариф за прийом платежів з карток на рівні 1,3%", - йдеться в повідомленні.
Як повідомив член правління ПриватБанку з питань малого та середнього бізнесу Євген Заіграєв, банк першим з початку війни підтримав рітейл та тимчасово скасував плату за еквайринг, що стало важливим фактором безпеки і виживання для мільйонів людей та самого бізнесу в перші місяці війни.
"Пропонуємо підтримати нашу ініціативу і з боку міжнародних платіжних систем MasterCard і Visa та скасувати підвищення ставки інтерчейндж з 1 липня 2023 року, яке змушує банки збільшувати тарифи”, - сказав Заіграєв.
ПриватБанк закликає український бізнес на час воєнного стану зробити пріоритетом безготівкову оплату товарів банківськими картками.
Як повідомляв Укрінформ, Асоціація рітейлерів України звернулась до влади, міжнародних платіжних систем MasterCаrd та VISA, а також до українських банків з проханням не підвищувати ставки інтерчейндж (еквайрингу) до кінця дії воєнного стану.