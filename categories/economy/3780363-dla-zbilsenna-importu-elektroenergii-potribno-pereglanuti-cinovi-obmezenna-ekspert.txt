Щоб збільшити обсяги імпорту електроенергії, Національна комісія, що здійснює державне регулювання у сферах енергетики та комунальних послуг (НКРЕКП), має переглянути прайскепи на години пікового споживання.

Таку думку висловив директор енергетичних та інфраструктурних програм Центру Разумкова Володимир Омельченко під час пресконференції в Укрінформі.
"Потрібно, щоб НКРЕКП оптимізувало прайскепи у піковий період - з 5-ої до 10-ої години вечора, щоб імпортні перетоки були комерційно цікавими", - сказав Омельченко.
Експерт пояснив, що, на відміну від минулого опалювального сезону, зараз енергосистема не має резервів потужності. Дефіцит, який виникатиме взимку, можна частково перекрити шляхом імпорту електроенергії.
За його словами, доступну потужність для імпорту з Європи потрібно збільшувати до 2 ГВт із нинішніх 1,2 ГВт, однак це складно зробити, бо Україна зараз не залучає весь доступний імпорт.
Омельченко зауважив, що імпортована електроенергія буде дешевшою, ніж та, яку НЕК "Укренерго" доведеться залучати як аварійну допомогу.
Як повідомлялося, 27 жовтня Кабінет Міністрів затвердив положення про особливості імпорту електроенергії в умовах воєнного стану. Зокрема, до споживачів, яким постачається імпортована електроенергія, не застосовуватимуть графіків обмеження споживання електроенергії (погодинного відключення електроенергії, обмеження споживання електричної потужності, аварійного відключення), якщо ними споживання електроенергії не буде перевищувати визначених обсягів.