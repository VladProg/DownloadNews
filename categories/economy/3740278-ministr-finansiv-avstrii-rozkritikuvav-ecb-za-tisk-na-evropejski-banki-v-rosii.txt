Міністр фінансів Австрії Магнус Бруннер розкритикував посилення тиску Європейського центрального банку на банки, які продовжують вести бізнес у Росії.

Як повідомляє Укрінформ із посиланням на Die Presse, про це австрійський міністр написав у своєму листі на адресу голови наглядової ради ЄЦБ Андреа Енріа.
"Ми повинні уникати надсилання політичних сигналів, які послаблюють позиції наших кредитних установ, не тільки в економічному сенсі, але і в їх взаємодії з російською владою", - написав очільник австрійського мінфіну, критикуючи відповідні заходи ЄЦБ.
За його словами, російські дочірні компанії європейських банків "значно скоротили свою ділову активність, а бізнес, що залишився, ведеться в суворій відповідності з накладеними санкціями".
Крім того, Бруннер, який представляє Австрійську народну партію (ÖVP), вказав на те, що робота банків у Росії дозволяє функціонувати імпорту російського зерна: "Без можливості платити за такі ресурси як зерно, яке ЄС звільнив від санкцій з поважних причин, такий імпорт припинився б".
Хоча австрійський міністр і погоджується з тим, що бізнес в Росії має бути максимально скорочений, він вважає, що інституційний тиск не допомагає працюючим в РФ банкам у розробці стратегії виходу з ринку, а лише збільшує ринкові ризики. За його словами, російські покупці вже користуються цим тиском, щоб знизити ціни на вихід. "Необхідно чітко заявити, що будь-який перехід активів від європейських акціонерів до російських покупців не може бути в інтересах Європи", - написав міністр фінансів Австрії.
Як зазначає Die Presse, наприкінці червня у своєму листі до Європарламенту голова наглядової ради ЄЦБ Андреа Енріа висловив крайнє невдоволення роботою європейських банків в Росії, які не поспішають припиняти там бізнес і навіть розширюють його. Він закликав ці банки "розробити чіткі дорожні карти" виходу з Росії з регулярним звітом про процес.
"Я неодноразово публічно висловлював своє занепокоєння з приводу невтішно повільного прогресу банків у зменшенні ризиків, що виникають внаслідок їхньої поточної діяльності на російському ринку", - заявив він.
Як повідомляв Укрінформ, Національне агентство з питань запобігання корупції внесло австрійську банківську групу Raiffeisen Bank International до переліку міжнародних спонсорів війни за продовження роботи в Росії та офіційне визнання так званих "ДНР" та "ЛНР" через своє представництво у РФ.
У НАЗК повідомили, що банк скористався санкціями, які призвели до виходу з російського ринку його конкурентів. Так, до бюджету РФ у 2022 році банк заплатив у 4,8 раза більше, ніж за 2021 – 559 млн євро. Це дорівнює вартості близько 95 ракет "Калібр", якими держава-терорист регулярно обстрілює мирні українські міста.
У 2022 році австрійська банківська група отримала прибуток у розмірі 3,6 млрд євро. При цьому, 60%, або понад 2 млрд євро, RBI заробив у Росії.
Фото: BILD: SN/ROBERT RATZER