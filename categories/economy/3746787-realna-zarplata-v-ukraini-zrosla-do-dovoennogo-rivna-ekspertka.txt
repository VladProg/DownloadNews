Розмір реальної заробітної плати в Україні з урахуванням інфляції повернувся до показників початку 2022 року.

Про це сказала на брифінгу в Медіацентрі Україна-Укрінформ голова правління Ліги банків України Олена Коробкова.
За її словами, рівень оплати праці в країні поступово зростає. Важливо, що це відбувається на тлі сповільнення інфляції, що позитивно впливає на доходи громадян.
“Завдяки цим двом процесам динаміка реальної (номінальна заробітна плата мінус інфляція) середньої зарплатні зараз вийшла на невеликий плюс. Тобто рівень зарплат українців нині приблизно відповідає тому, що був перед російським вторгненням”, - констатувала Коробкова.

Зростання ж номінальної заробітної плати вона оцінює у 20%. В середньому по країні цей показник підвищився до 17700 гривень.
Але, за її словами, позитивні зміни, на жаль, стосуються далеко не всіх наших співвітчизників. Передовсім, через те, що агресор позбавив багатьох українців роботи.
“Через окупацію частини територій та руйнування виробничої, транспортної, соціальної, житлової та іншої інфраструктури країна втратила значну кількість робочих місць. І ця проблема надовго, її потрібно розв’язувати комплексно. Також в країні дуже багато внутрішньо переміщених осіб, рівень працевлаштування яких доволі низький”, - пояснила Коробкова.
Тому необхідно активізувати державні програми зайнятості громадян та релокації бізнесу. А далі потрібно дбати про забезпечення високооплачуваною роботою українців, котрі повертатимуться додому після війни.
Як повідомлялося, через розв’язану Росією війну Україна втратила 3,5 мільйона робочих місць, понад 4,5 мільйона людей виїхали за кордон. За даними соціологічних досліджень, приблизно 85% біженців хочуть повернутися в Україну після перемоги. Проте багато хто з них пов’язує такий крок із відновленням житлової та виробничої інфраструктури, а також з можливістю знайти на Батьківщині хорошу роботу.
Перше фото: НБУ