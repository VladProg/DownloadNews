Україна очікує від Євросоюзу оперативного зняття всіх обмежень щодо експорту агропродукції.

Про це Президент України Володимир Зеленський поінформував під час спільного брифінгу з главою Європейської комісії Урсулою фон дер Ляєн у Києві, повідомляє кореспондент Укрінформу.
Він розповів, що в межах спілкування з очільницею Єврокомісії обговорювалась, у тому числі ситуацію щодо експорту української аграрної продукції. Зеленський підкреслив, що за результатами переговорів дійшли спільної згоди щодо важливості внеску України в глобальну продовольчу безпеку світі. У цьому контексті Президент відзначив спільні успіхи в продовольчій сфері, зокрема програми "Зерно з України", "Шляхи солідарності".
"Солідарність не може бути менша, ніж об’єктивна потреба в ній, але, на жаль, ми зіштовхнулися з проблемами в тому, у чому й надалі мали б бути спільні прояви солідарності. Це пропорційно тим загрозам, які є сьогодні. Жорсткі та навіть жорсткі, як для часу війни, протекціоністські заходи від наших сусідів не можуть не розчаровувати, м‘яко кажучи", – підкреслив глава держави.
Зеленський наголосив, що будь-які обмеження українського експорту зараз абсолютно неприпустимі, бо це посилює не Європу, а можливості агресора.
"Ми пропонуємо започаткувати консультативну групу для моніторингу відповідних проблемних питань та утриматися від будь-яких рішень щодо торгівлі без консультацій з Україною", – додав Президент.
Він наголосив, що Україна очікує від Євросоюзу оперативного зняття всіх обмежень щодо експорту агропродукції, якщо буде політична воля на це рішення. При цьому Зеленський зауважив, що сьогоднішні переговори з Ляєн свідчать про те, що така воля є.
Як повідомляв Укрінформ, Європейська комісія 2 травня оголосила про запровадження "виключних та тимчасових" запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини. Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України – і будуть чинними до 5 червня 2023 року.