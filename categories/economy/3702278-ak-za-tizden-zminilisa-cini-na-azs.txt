Упродовж тижня, 21-28 квітня, в Україні дешевшало передовсім дизельне пальне, яке за цей час скинуло в середньому 15 коп. на літрі – до 45,88 грн/л. Водночас бензини просіли в ціні на 2-8 коп. - до 46,55 грн/л (А-95) і 48,65 грн/л (А-95+).

Як передає Укрінформ, про це повідомляє enkorr.
Зазначається, що найбільше здешевлення дизельного пального – 2 грн/л – відбулося у мережі АЗС Prime, до 41,50 грн/л. У цій мережі на 0,9 грн/л здешевшав і бензин А-95 - до 43,90 грн/л.
Найменше – 4 коп. на літрі – втратив дизель у мережі АЗК АМІК, до 46,97 грн/л. Решта мереж скинули в ціні від 38 коп. до 1,80 грн на літрі ДП, тож наразі дизель продається в діапазоні 41,50–47,99 грн/л.

Також «п’ятірка» просіла від 10 коп. («Укр-Петроль») до 1 гривні («Авантаж 7») і торгується у мережах АЗС за 41,90– 48,99 грн/л, «п’ятірка+» втратила на літрі 50-80 коп., але ціна на цей вид пального зменшилася тільки у двох мережах АЗС - АМІК і «БРСМ-Нафта».
Як повідомлялося, з 1 липня 2023 року планується повернення податків на пальне до довоєнного рівня. При цьому не тільки ПДВ (з 7 до 20%), а й акцизів.