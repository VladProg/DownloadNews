Ціни на нафту знижуються в четвер, 8 червня, через побоювання щодо перспектив попиту.

Як передає Укрінформ, про це повідомляє enkorr.
Серпневі ф'ючерси на Brent подешевшали на лондонській біржі ICE Futures на $0,19 (0,25%), до $76,76 за барель. У середу Brent здорожчала на $0,66 (0,9%), до $76,95 за барель.
Липневі ф'ючерси на WTI знизилися в ціні на Нью-Йоркській товарній біржі на $0,15 (0,21%), до $72,38 за барель. За підсумками попередньої сесії контракт здорожчав на $0,79 (1,1%), до $72,53 за барель.
Опубліковані напередодні дані Міністерства енергетики США показали зростання запасів на терміналі в Кушингу, де зберігається нафта, що торгується на Nymex, за підсумками сьомого тижня поспіль – на 1,7 млн барелів. Крім того, запаси бензину в Штатах збільшилися на 2,74 млн барелів.
Загалом запаси нафти у США минулого тижня зменшилися на 452 тис. барелів, повідомило Міненерго країни. Експерти в середньому прогнозували зростання на 1,5 млн барелів.
Трейдери звернули увагу на показник завантаження потужностей нафтопереробних підприємств США, який зріс минулого тижня на 2,7 процентного пункту – до 95,8%, що є максимумом із 2019 року. Ці дані були сприйняті як сигнал можливого підвищення попиту на бензин і дизельне пальне, враховуючи автомобільний сезон, що почався.