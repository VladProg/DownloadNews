Від початку повномасштабного російського вторгнення Україна отримала від партнерів близько 100 мільярдів доларів допомоги.

Про це міністр оборони України Олексій Резніков заявив в інтерв’ю Укрінформу.
“Якщо сьогодні розрахувати і оцінити всі пакети допомоги, я думаю, вже під 100 мільярдів доларів ми отримали за час повномасштабного вторгнення”, - зазначив керівник Міністерства оборони України.
Він уточнив, що це - озброєння та військова техніка. “Ми отримали в грошах зброї і техніки різної, набоїв, снарядів, і пострілів, я думаю, під 100 мільярдів. Тільки від США - більш як 50 мільярдів, уже під 60 підходить. Якщо це помножити на курс гривні, ви побачите, скільки це трильйонів гривень”, - підкреслив Резніков.
Водночас міністр оборони зауважив, що переважна більшість бюджету МОУ, передбачена Державним бюджетом України, витрачається на грошове забезпечення військових і компенсації.
Як повідомляв Укрінформ, 14 серпня державний секретар США Ентоні Блінкен оголосив про виділення на 200 млн дол. військової допомоги Україні. Цей пакет включає засоби протиповітряної оборони, артилерійські снаряди, протитанкові засоби та додаткове обладнання для розмінування.