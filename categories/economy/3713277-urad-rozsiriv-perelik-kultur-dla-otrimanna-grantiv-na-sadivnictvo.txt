Кабінет Міністрів додав шипшину та мигдаль до переліку плодово-ягідних культур, на посадку яких можна отримати грант за державною програмою для створення або розвитку садівництва, ягідництва та виноградарства.

Як передає Укрінформ, про це повідомив постійний представник Кабінету Міністрів у Верховній Раді Тарас Мельничук у Телеграмі.
Він зазначив, що відповідні зміни внесено до костанови Кабміну від 21 червня 2022 року №738 «Деякі питання надання грантів бізнесу».
При цьому, додав Мельничук, для мигдалю визначено окремий перелік областей для здійснення посадок.
Також уряд встановив, що підприємство, яке отримало грант, має підтвердити створення нових робочих місць копіями документів, поданих до органів Державної податкової служби. Зокрема, потрібно подати копію податкового розрахунку сум доходу, нарахованого (сплаченого) на користь платників податків - фізичних осіб, сум утриманого з них податку, а також сум нарахованого єдиного внеску за останні звітні періоди.
Крім цього, уряд визначив виключний перелік податків та зборів для моніторингу та фіксації повернення використаних бюджетних коштів субʼєктом господарювання.
Як повідомляв Укрінформ, від початку цього року станом на 19 травня 61 агропідприємство отримало на розвиток садівництва, ягідництва, виноградарства і тепличного господарства 201 млн грн урядової грантової допомоги.