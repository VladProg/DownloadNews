Україна отримала восьмий транш у розмірі 1,5 млрд євро у межах масштабної макрофінансової допомоги (МФД) від ЄС на 2023 рік.

Як передає Укрінформ, про це повідомляє пресслужба Мінфіну.
Таким чином, у 2023 році до державного бюджету України надійшло від ЄС вже 13,5 млрд євро пільгових позикових коштів МФД. МФД надається на безпрецедентно пільгових умовах та спрямовується на фінансування пріоритетних видатків держбюджету України.
“Макрофінансова допомога ЄС — це вагомий внесок у забезпечення фінансової стабільності та пришвидшення перемоги у війні. Вдячний колегам з усіх інституцій ЄС за лідерство у підтримці України та ритмічність у наданні коштів, що допомагає українській державі своєчасно та у повному обсязі забезпечувати фінансування видатків державного бюджету, перш за все соціальних та гуманітарних”, — зазначив міністр фінансів України Сергій Марченко.
У Мінфіні зазначають, що наступні три транші у межах масштабної програми МФД, з урахуванням рівня виконання Україною погоджених сторонами умов структурної політики, очікуються до кінця 2023 року.
Пізніше речниця Єврокомісії з питань економіки, фінансів, праці та соціальних прав Верлі Нуйтс повідомила, що черговий транш макрофінансової допомоги був виділений після того, як Єврокомісія визнала «задовільними» зусилля України у просуванні ринкових реформ та у забезпеченні фінансової стабільності.
«Сьогодні ми надаємо ще 1,5 мільярда євро для України, що є восьмим траншем пакетів макрофінансової допомоги (МФД+) в сумі у 18 мільярдів у цьому році… Сьогоднішнє перерахування відбулося після того, як у липні Європейська Комісія дійшла висновку, що Україна продовжує досягати задовільного прогресу, зокрема, у зміцненні верховенства права, у розвитку фінансової стабільності, у покращенні функціонування газової системи та у створенні кращого бізнес-клімату», - зазначила речниця.
Вона нагадала, що така допомога, яку Україна отримує щомісяця, допомагає країні сплачувати заробітні плати та пенсії, підтримувати у дієздатному стані ключові соціальні служби та відновлювати критичну інфраструктуру, що була зруйнована Росією під час її агресивної війни.
Як повідомлялось, загальний плановий обсяг фінансування за поточною програмою МФД складає 18 млрд євро.