Сім тисяч громадян України вже отримали гранти від держави для відкриття власної справи в межах урядової програми єРобота.

Про це заступниця міністра економіки Тетяна Бережна повідомила в ефірі програми “Укрінформ: вечірній стрім”.
Вона нагадала, що для розвитку в Україні підприємництва було ініційовано грантову програму єРобота: “Це можливість отримати грант трьох видів: на розвиток або створення власного бізнесу; грант на переробні підприємства, що передбачає отримання восьми мільйонів гривень; грант для створення або розвитку власної теплиці або саду”.



Урядовиця уточнила, що на мікрогранти на розвиток або створення власного бізнесу зголосилися 26 тисяч людей, а майже 7 тисяч уже їх отримали.
“Ці люди створили вже понад 15 тисяч робочих місць. Вони отримали від держави сукупно 1 мільярд протягом року, кожен у різний час”, - підкреслила заступниця міністра.
При цьому, додала вона, отримувачі гранту, які вже запустили власний бізнес, сплатили майже 400 мільйонів гривень податків до державного бюджету.
Як повідомлялося, грантова програма “Власна справа” втілюється Міністерством економіки та Державним центром зайнятості в межах урядової програми єРобота. За програмою “Власна справа” українці можуть отримати фінансову підтримку від держави у вигляді мікрогранта (від 50 до 250 тисяч гривень). Гроші можна витратити на придбання чи лізинг обладнання, закупівлю сировини та матеріалів, оренду приміщень. Обов'язкова умова надання коштів - створення 1-2 робочих місць.