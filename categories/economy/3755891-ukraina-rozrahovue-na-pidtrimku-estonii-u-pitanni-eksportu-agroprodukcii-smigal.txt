Україна розраховує на підтримку Естонії на рівні Європейського Союзу в питанні експорту української аграрної продукції до країн ЄС.

Як написав Прем'єр-міністр України Денис Шмигаль у Телеграмі, про це йшлося на онлайн-зустрічі з прем'єр-міністеркою Естонії Каєю Каллас, передає Укрінформ.
«Розраховуємо на підтримку Естонії на рівні ЄС у питанні експорту української аграрної продукції до країн Європи. А також на співпрацю в розвитку логістики, зокрема через проєкт Rail Baltica, який покращить доступ українській продукції до балтійських портів», - зазначив Шмигаль.
За його словами, Естонія є одним із лідерів у підтримці України. Прем’єр-міністр подякував естонському уряду та народу за надану допомогу в усіх сферах.
Шмигаль та Каллас обговорили підтримку євроатлантичної інтеграції України та допомогу зброєю. Він відзначив активну участь Естонії у відновленні, зокрема Житомирської області за регіональним принципом.
«Для нас дуже важлива підтримка Естонією Формули миру Президента України, посилення санкцій проти Росії та створення спеціального міжнародного трибуналу за злочин агресії. Координуємо нашу роботу з партнерами й працюємо задля безпеки в усій Європі», - підкреслив глава уряду.
Як повідомляв Укрінформ, Прем'єр-міністр Естонії Кая Каллас неодноразового запевняла у тому, що Таллінн підтримуватиме Україну на шляху до перемоги, НАТО та ЄС.
Фото: КМУ