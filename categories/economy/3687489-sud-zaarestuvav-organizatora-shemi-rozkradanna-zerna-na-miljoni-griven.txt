Вищий антикорупційний суд обрав запобіжний захід у вигляді тримання під вартою з альтернативою застави у розмірі майже ₴2,7 мільйона організатору злочинної схеми із розкрадання зерна, реалізація якої завдала державі мільйонних збитків.

Про це у Телеграмі повідомила пресслужба Спеціалізованої антикорупційної прокуратури, передає Укрінформ.
«24 березня 2023 року за клопотанням детективів НАБУ, погодженим прокурором САП, Вищий антикорупційний суд обрав запобіжний захід у вигляді тримання під вартою з альтернативою внесення 2,684 млн грн застави організатору злочинної схеми з розкрадання зерна – колишньому керівнику ДП «Центр сертифікації та експертизи насіння і садивного матеріалу» (ДП «ЦСЕНСМ»), - йдеться у повідомленні.
Строк дії запобіжного заходу фігуранту був визначений до 22 травня 2023 включно. У разі внесення застави на підозрюваного буде покладено низку процесуальних обов’язків.
Зазначається, що на виконання рішення суду підозрюваного було взято під варту в залі суду.
Як повідомлялося, 2 березня у НАБУ заявили про викриття експрацівників держпідприємства «Центр сертифікації та експертизи насіння і садивного матеріалу», які завдали державі збитків на суму понад 9 мільйонів гривень під час закупівель зерна.