Укрнафта у 2022 році виконало у повному обсязі податкові зобов'язання і перерахувало до бюджетів різних рівнів 18,2 млрд грн.

Про це йдеться у пресрелізі компанії, який є у розпорядженні Укрінформу.
"У 2022 році «Укрнафта» у повному обсязі виконала поточні податкові зобов'язання, перерахувавши до бюджетів різних рівнів 18,2 млрд грн. Компанія не має заборгованості по сплаті податків, в тому числі по сплаті акцизного збору", - йдеться у повідомленні.
Зазначається, що в умовах воєнних дій компанія зберегла стабільний видобуток нафти, показники добового видобутку вдалося відновити до довоєнного рівня.
У пресслужбі наголошують, що компанія повністю та без затримок виплачує заробітні плати, у тому числі мобілізованим співробітникам.
Як повідомлялось, 7 листопада секретар Ради національної безпеки і оборони Олексій Данілов заявив, що активи компаній "Мотор Січ", "Запоріжтрансформатор", "АвтоКрАЗ", "Укрнафта" та "Укртатнафта" передано в управління Міністерства оборони.
Зранку 9 листопада на сторінці Укрнафти у Фейсбуці з'явилось повідомлення, що починаючи з 20.00 8 листопада робота центрального офісу ПАТ "Укрнафта" була заблокована озброєними людьми. Вранці 9 листопада співробітники та керівники компанії не були допущені на робочі місця.
НАК «Нафтогаз України» належали 50%+1 акція «Укрнафти», ще 42% володіли компанії групи «Приват» Ігоря Коломойського і його партнерів. «Приват» здійснював операційний контроль над «Укрнафтою» з лютого 2003 року.
Фото: bun.com.ua