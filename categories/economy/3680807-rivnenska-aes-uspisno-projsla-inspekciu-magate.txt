Міжнародне агентство з атомної енергії (МАГАТЕ) провело на ВП «Рівненська АЕС» перевірку на наявність незаявлених ядерних матеріалів.

Як передає Укрінформ, про це повідомляє Державна інспекція ядерного регулювання України у Фейсбуці.
«З 8 по 9 березня 2023 року на ВП «Рівненська АЕС» було успішно проведено інспекцію Міжнародного агентства з атомної енергії в рамках угоди між Україною та МАГАТЕ у зв'язку з договором про нерозповсюдження ядерної зброї. Перевірку здійснено інспектором агентства за участю інспектора Держатомрегулювання», – йдеться у повідомленні.
Зазначається, що мета інспекцій - перевірка відсутності незаявлених ядерних матеріалів та інформації про конструкцію ядерної установки, яка була надана Україною відповідно до угоди. Зауважень з боку інспекторів не було.
Як повідомлялося, з 20 по 22 лютого 2023 року на ДСП «Чорнобильська АЕС» було успішно проведено інспекцію Міжнародного агентства з атомної енергії в рамках угоди між Україною та МАГАТЕ у зв'язку з договором про нерозповсюдження ядерної зброї.