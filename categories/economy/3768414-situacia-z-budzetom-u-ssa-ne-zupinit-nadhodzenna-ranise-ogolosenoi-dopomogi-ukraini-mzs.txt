Ситуація з тимчасовим бюджетом США не зупинить надходження раніше оголошеної підтримки Україні, українська влада працює з американськими партнерами щодо нових коштів допомоги.

Про це заявив речник Міністерства закордонних справ Олег Ніколенко у Фейсбуці, передає Укрінформ".
"Ситуація із тимчасовим бюджетом США не зупинить надходження допомоги до України, яка була оголошена раніше. Зараз це близько 1,6 млрд дол. США на оборонку та 1,23 млрд дол. США прямої бюджетної підтримки, а також кошти на гуманітарні та енергетичні проєкти”, - написав він.
Натомість, за словами речника МЗС, "шатдаун" американського уряду міг би мати негативний вплив на втілення поточних програм для України.
Він розповів, що зараз українська влада активно працює із американськими партнерами, аби нове бюджетне рішення США, яке буде напрацьоване протягом наступних 45 днів, включало нові кошти для допомоги Україні.
“Не забуваємо, що в США зараз тривають внутрішньополітичні дискусії, повʼязані із американським політичним процесом. Підтримка України залишається непохитно міцною як в Адміністрації США, так і в обох партіях і палатах Конгресу США, а головне — серед американського народу”, - додав Ніколенко.
Як повідомлялося, Сенат Конгресу США слідом за Палатою представників схвалив законопроєкт про тимчасове фінансування уряду на 45 днів, який не передбачає додаткового пакета допомоги Україні.