Цього тижня команді Фонду державного майна вдалося залучити до держбюджету 7,8 млн гривень. Відбулося 9 онлайн-аукціонів з приватизації держмайна, наступного тижня їх заплановано провести 19.

Як передає Укрінформ, про це повідомили в пресслужбі відомства.
"Сукупна стартова вартість усіх об’єктів тижня становить майже 600 тис. гривень, а фінальна - у 13,2 раза більша. Серед пропозицій приватизації були адмінбудинки, будівля лісника та ветлікарні", - йдеться у повідомленні.
Зазначається, що в середньому за право власності на актив змагалися 4 учасники.
Наступного тижня Фонд держмайна планує провести 19 приватизаційних онлайн-аукціонів.
"Топова пропозиція наступного тижня — контрольний пакет акцій (50%+1) Рівненського радіотехнічного заводу. На балансі товариства перебувають 7 одиниць нерухомості загальною площею 68 795 кв. метрів. Актив розташований на земельній ділянці площею 11,3 га. Стартова ціна — 121,6 млн грн, дата проведення торгів — 7 листопада", - поінформували у пресслужбі.
Як повідомлялось, Фонд державного майна України у листопаді проведе понад 50 онлайн-аукціонів з приватизації, стартова ціна всіх лотів становить майже 133 млн грн.