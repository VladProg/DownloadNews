Уряд планує змінити механізм індексації пенсій наступного року, після чого середній її розмір перевищить 6 тис. грн.

Про це на пресконференції заявив Прем'єр-міністр Денис Шмигаль, повідомляє кореспондент Укрінформу.
«Традиційно 1 березня відбудеться індексація пенсій для громадян України, як ми робили і в попередні роки. Але цього разу ми зробимо це більш справедливо. Ми реформуємо солідарну пенсію. Ми хочемо, щоб солідарна пенсія для українців була зрозумілою, прозорою і складала 30% від середнього заробітку», - сказав Шмигаль.
Він зазначив, що для забезпечення принципу справедливості запроваджується система балів, яка дозволить збалансувати розмір пенсійних виплат для українців, які пішли на пенсію у різні періоди.
«Наприклад, дві людини відпрацювали на одній і тій самій посаді однакову кількість років. Але людина, яка вийшла на пенсію у 2001 році, отримує 3600-3700 гривень, а людина, яка вийшла на пенсію минулого року, - 5,5-6 тис. грн. Ми хочемо прибрати цю диспропорцію. Ми називаємо це справедливою індексацією пенсій», - зауважив Прем’єр-міністр.
За його словами, завдяки цій справедливій індексації середня пенсія в Україні перевищить 6 тисяч гривень.
Шмигаль підкреслив, що це лише перший крок пенсійної реформи. Наступним завданням уряду є запровадження накопичувального рівня, «який додасть до цієї солідарної системи значну частину і ми зможемо говорити про те, що в Україні достойна пенсія».
Як повідомлялося, станом на 1 липня середній розмір пенсійної виплати в Україні становить 5 311,44 грн, проте 66,4% пенсіонерів отримують виплати, які не перевищують 5 000 грн.