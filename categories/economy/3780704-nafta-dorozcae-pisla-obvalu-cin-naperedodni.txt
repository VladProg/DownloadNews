Ціни на нафту еталонних марок зростають у вівторок, 31 жовтня, слабко відновлюючись після падіння до мінімуму за три тижні напередодні.

Як передає Укрінформ, про це повідомляє enkorr.
Ціна грудневих ф'ючерсів на сорт Brent на лондонській біржі ICE Futures склала $87,81 за барель, що на $0,36 (0,41%) вище за показник на закриття попередньої сесії. У понеділок ці контракти впали у ціні на $3,03 (3,4%) – до $87,45 за барель.
Котирування ф'ючерсів на нафту WTI на грудень на електронних торгах Нью-Йоркської товарної біржі (NYMEX) збільшилися на $0,47 (0,57%) і становили $82,78 за барель. За підсумками минулої сесії вони втратили $3,23 (3,8%) – до $82,31 за барель.
Зниженню цін на нафту напередодні сприяв той факт, що Ізраїль все ще не розпочав повномасштабної наземної операції у секторі Газа у відповідь на атаку бойовиків ХАМАС, пише MarketWatch.
«Відсутність перебоїв глобальних постачань, а також ознаки деякого зниження попиту на нафту в Азії дозволили цінам на нафту впасти, — зазначив старший аналітик Price Futures Group Філ Флінн. — Але не можна забувати, що дефіцит нафти на світовому ринку зберігається, і ми не можемо допустити перебоїв постачань, тому зниження цін може виявитися короткостроковим».