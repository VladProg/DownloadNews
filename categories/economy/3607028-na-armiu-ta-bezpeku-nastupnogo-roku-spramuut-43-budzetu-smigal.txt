Ухвалений Верховною Радою законопроєкт про Державний бюджет на 2023 рік спрямований на перемогу України у війні, яку розв'язала росія.

Про це Прем’єр-міністр України Денис Шмигаль написав у Телеграмі, передає Укрінформ.
«Державний бюджет на 2023 рік прийнято! Зробити все, аби наблизити перемогу. Саме з такою філософією ми формували цей бюджет. Вдячний народним депутатам за державницький та конструктивний підхід при голосуванні. Дякую команді Міністерства фінансів та всім колегам за виконану роботу», - написав Шмигаль.

За його словами, пріоритет бюджету-2023 — забезпечення саме перемоги. Тому 43% всіх коштів буде направлено на армію та безпеку України. Це понад 1 трлн грн - величезна сума, яка дозволить забезпечити необхідним наших воїнів на фронті.
«Другим пріоритетом буде соціальне забезпечення. Пенсії, допомога внутрішньо переміщеним особам, субсидії, медицина й освіта. Сукупно це понад 30% видатків бюджету. У бюджеті передбачено створення Фонду ліквідації наслідків збройної агресії росії. Його ресурс складе 35 млрд грн. На підтримку бізнесу через Фонд розвитку підприємництва направляємо 16 млрд грн», - підкреслив Прем’єр-міністр.
Він зауважив, що попри війну, уряд не планує підвищувати податки. Натомість скоротить видатки на державний апарат більш ніж на 10 млрд грн.
«Власні доходи країни наступного року складуть 1,3 трлн грн. Натомість видатки вдвічі більші – 2,6 трлн грн. Дефіцит у 38 млрд доларів розраховуємо переважно закривати завдяки підтримці наших міжнародних партнерів. Зокрема, Євросоюзу, США та МВФ. Переможемо й відбудуємо нашу країну», - написав Шмигаль.




Як повідомляв Укрінформ, 3 листопада Верховна Рада ухвалила в другому читанні та в цілому закон «Про Державний бюджет України на 2023 рік». Відповідний документ підтримали 295 парламентаріїв.