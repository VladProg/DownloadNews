Уряд Естонії на засіданні, що відбулося в четвер, схвалив постанову, яка встановлює заборону на купівлю, імпорт і транспортування сирої нафти і нафтопродуктів рф, що обґрунтовується агресією росії проти України.

Про це повідомляє Укрінформ із посиланням на газету Postimees.
Таким чином, забороняється імпорт російських нафтопродуктів до завершення встановленого Європейським Союзом перехідного періоду. "З 5 грудня транзит російської нафти і нафтопродуктів до Естонії має бути повністю припинений", - пояснював раніше в інтерв'ю Postimees міністр закордонних справ Урмас Рейнсалу.
При цьому він нагадав, що ЄС встановив поступовий перехідний період введення санкцій на імпорт і транзит російських нафтопродуктів. Він має закінчитися в лютому наступного року. "Позиція Естонії завжди полягала в тому, що з цим потрібно покінчити якомога швидше", - додав міністр.
Як повідомлялося напередодні, за даними Міжнародного енергетичного агентства, доходи російської федерації від експорту нафти у вересні скоротилися на 17,3%, або 3,2 мільярда доларів США, порівняно із серпнем.
Як повідомляв Укрінформ, 6 жовтня Президент України Володимир Зеленський закликав позбавити російську федерацію всіх доходів від нафтогазового сектору.
Фото: Bloomberg