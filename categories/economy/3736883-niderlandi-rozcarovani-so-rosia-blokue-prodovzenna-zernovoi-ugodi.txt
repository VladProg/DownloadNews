Міністр закордонних справ Нідерландів Вопке Гукстра висловив розчарування, що Росія блокує продовження "зернової угоди".

Про це повідомляє Укрінформ із посиланням на його Твіттер.
"Дуже розчаровує те, що Росія блокує продовження Чорноморської зернової ініціативи. Ця ініціатива важлива для запобігання дестабілізації ринків і зростання цін на продукти харчування в усьому світі", – написав Гукстра.
Гукстра також зазначив, що Нідерланди закликають Росію невідкладно відновити реалізацію Чорноморської зернової ініціативи.
"Для Росії абсолютно аморально використовувати їжу як зброю. Нідерланди закликають Росію невідкладно відновити реалізацію Чорноморської зернової ініціативи. Ми підтримуємо ООН, Єврокомісію та Туреччину в їхніх зусиллях знайти рішення", – йдеться у повідмоленні.
Як повідомляв Укрінформ, президент Європейської комісії Урсула фон дер Ляєн засудила припинення Росією дії "зернової угоди".
За її словами, ЄС працює над забезпеченням продовольчої безпеки для незахищених верств населення світу. "Коридорами солідарності" в Євросоюзі продовжать вивозити агропродовольчу продукцію з України на світові ринки.
Російська сторона у понеділок направила Туреччині, Україні та ООН свої заперечення щодо продовження зернової угоди та де-факто припинила її дію.
Напередодні останнє судно в межах укладеної за посередництва ООН угоди, яка дозволяє безпечно експортувати українське зерно Чорним морем, вийшло з Одеського порту вранці в неділю, 16 липня.
Чорноморська "зернова угода" була укладена в липні 2022 року. Задля цього було підписано два документи: за участю ООН, Туреччини і України й окремо – ООН, Туреччини й Росії.
Путін неодноразово погрожував не продовжувати угоду, вимагаючи зняття санкцій та перешкод для російського експорту.
Головною вимогою Москви було відновлення доступу "Россельхозбанка" до міжнародної міжбанківської мережі SWIFT, з якої ЄС виключив Росію у червні 2022 року за вторгнення в Україну.
Президент Туреччини Реджеп Тайїп Ердоган повідомив, що минулого тижня генеральний секретар ООН Антоніу Гутерреш надіслав листа Путіну, в якому запропонував продовжити угоду на кілька місяців, щоб надати ЄС час для підключення дочірньої компанії "Россельхозбанка" до SWIFT.