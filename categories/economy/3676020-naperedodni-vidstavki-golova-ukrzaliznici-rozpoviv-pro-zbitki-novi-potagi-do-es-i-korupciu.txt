Напередодні відставки голова правління УЗ Олександр Камишін дав інтервʼю Forbes, яке так і не було погоджено. Він розповів про збільшення перевезень до ЄС, падіння вантажообігу вдвічі та боротьбу з корупцією.

Як передає Укрінформ, про це повідомляє Forbes.
«УЗ показала 11 млрд грн збитків у 2023-му. Камишін не захотів деталізувати з чого складається цей результат. Під час війни фінансові результати, бізнесові задачі набагато менше важать, ніж державницькі, каже він. Перші 100 днів війни УЗ на 100% була зайнята виконанням державницької функції. Першочерговим завданням компанії торік було безплатно евакуювати 4,5 млн українців», - розповів Камишін.
Серед інших пріоритетів УЗ минулого року — максимально швидко відновлювати залізничне сполучення на деокупованих територіях. Наприклад, з Балаклією лише за п’ять днів, з Херсоном – за вісім днів.
«Торік УЗ встановила рекорд у залізничному сполученні Україна – ЄС, перевізши 1,4 млн пасажирів. Це майже в 10 разів більше за результати 2021-го і в півтора раза більше за показники доковідного 2019-го, коли було встановлено попередній рекорд (0,9 млн пасажирів)», - каже Камишін.
В планах – збільшення вагонів для поїздок територією Євросоюзу. УЗ чекає від польської сторони погодження на використання нових українських вагонів, які будуть їздити Польщею на змінених візках. Це дозволить в рази збільшити кількість вагонів, що курсують між Києвом та Варшавою, і поставити на маршрут вагони з більшою місткістю.
За 1,5 року УЗ вдалось тричі підняти тарифи, при чому один раз рекордно за всю історію України, на 70%. Перший раз — з 1 вересня 2021-го, другий раз — з 1 січня 2022-го і третій — з 1 липня 2022-го.
Раніше, коли «Укрзалізниця» намагалась підняти тарифи, на її адресу починала лунати критика. Тепер за словами Камишіна, між компанією і бізнесом є діалог. УЗ показує розрахунки, пояснює, навіщо потрібно підіймати тарифи.
Наприклад, останнє підвищення тарифів додало аграріям $5 до вартості перевезення однієї тонни вантажу. Однак ціни на зернові за цей час зросли значно більше. Тому підйом тарифів на аграріїв критично не вплинув. Значно більше аграрії переплачують за фрахт, страховку, перевалку. До відома, перевалка коштувала до війни $12, зараз — $22-24.
У 2022-му УЗ не планувало підвищувати тарифи ні на вантажні, ні на пасажирські перевезення, попри те, що ціни на все зростають: паливо, матеріали, валюта. Це рішення була підтримане віцепремʼєр-міністром Олександром Кубраковим, за словами Камишіна.
Минулого року УЗ почала напряму закуповувати паливо в ExxonMobil та Orlen. Тепер немає жодних навіть натяків, що у закупівлі палива УЗ може відбуватися якась «хімія», оскільки нікому й на думку не спаде «грати» з Orlen у відкатні історії, впевнений Камишін.
Зараз в УЗ не має системної корупції, а крадіжки пального лише на рівні депо. Майже щотижня компанія ловить когось на цьому. Завдання – зовсім викорінити це явище.
Як повідомляв Укрінформ, голова правління АТ «Укрзалізниця» Олександр Камишін подав у відставку. Він очолить офіс з євроінтеграції української компанії в Європі.