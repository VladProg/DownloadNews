США заявили про сигнали, які вказують на розуміння з боку Китаю й Індії – основних покупців нафти з рф – щодо необхідності запровадження цінового порогу для імпорту російської нафти, узгодженого на рівні G7, на тлі агресії кремля в Європі.

З такою заявою виступив у середу під час енергетичного форуму в Лондоні помічник міністра фінансів США з питань економічної політики Бен Гарріс, повідомляє Укрінформ із посиланням на Reuters.
«Сполучені Штати провели «позитивний діалог» з Китаєм та Індією, двома основними імпортерами російської нафти», - наголосив американський високопоставлений чиновник.
Він підкреслив, що ціновий ліміт, який країни G7 прагнуть встановити на імпорт нафти з рф, «дасть покупцям важелі для отримання кращих цін».
План щодо встановлення обмеження цін на російську нафту, узгоджений у форматі G7, вимагає від країн-учасниць відмови у страхових, фінансових, брокерських, навігаційних та інших послугах для нафтових вантажів з росії, ціна яких перевищує встановлений максимум.
Як повідомлялося, минулого місяця у Євросоюзі також заявили, що розглядають ліміт цін на російську нафту, який би відповідав би узгодженим показниками у форматі G7. У вівторок стало відомо, що посли країн ЄС дійшли загальної згоди щодо змісту восьмого пакету санкцій проти рф, який також передбачає обмеження ціни на російську нафту.