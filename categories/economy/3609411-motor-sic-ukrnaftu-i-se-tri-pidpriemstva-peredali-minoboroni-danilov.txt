Активи компаній "Мотор Січ", "Запоріжтрансформатор", "АвтоКрАЗ", "Укрнафта" та "Укртатнафта" передано в управління Міністерства оборони.

Про це повідомив секретар РНБО Олексій Данілов на брифінгу, повідомляє кореспондент Укрінформу.
«На виконання рішення Ставки Верховного Головнокомандувача та у зв'язку з військовою необхідністю відповідно до Закону України від 17 травня 2019 року №4765 “Про передачу майна в умовах воєнного стану” було прийнято рішення про відчуження у власність держави активів стратегічно важливих підприємств держави. 6 листопада відбулось відчуження стратегічно важливих підприємств, серед яких: Мотор Січ, Запоріжтрансформатор, АвтоКрАЗ, Укрнафта, Укртатнафта. Вилучені активи набули статусу військового майна, їх управління передано Міністерству оборони України», - сказав Данілов.

Він додав, що після завершення дії воєнного стану зазначені активи можуть бути повернуті власникам або можливе відповідне відшкодування їхньої вартості.
Секретар РНБО наголосив, що це не є націоналізацією, а лише вимушений крок у межах законодавства, яке діє під час воєнного стану.
Своєю чергою міністр оборони Олексій Резніков повідомив, що МОУ в інтересах ЗСУ і всього сектору безпеки здійснюватиме управління всіма активами зазначених підприємств, аби забезпечити нагальні потреби військових. Йдеться про забезпечення пально-мастильними матеріалами, відновлення та ремонт військової техніки і озброєння тощо.
Відповідаючи на запитання про керівників цих підприємств, Резніков поінформував, що загальні збори акціонерів уже відбулися, а сформовані наглядові ради будуть призначати менеджмент.
Як повідомлялося, Президент Володимир Зеленський 24 березня 2021 року ввів у дію рішення РНБО про повернення у власність держави ПАТ "Мотор Січ". Згодом суд заарештував 100% акцій компанії, контроль над якою протягом останніх п'яти років намагалися встановити китайські інвестори, пов'язані з фірмою Skyrizon Aircraft Holdings.
23 жовтня 2022 р. Служба безпеки України затримала президента АТ «Мотор Січ» В'ячеслава Богуслаєва та начальника департаменту зовнішньоекономічної діяльності цього підприємства, їх підозрюють у колабораційній діяльності та пособництві державі-агресору. Затримання відбулося в рамках кримінального провадження щодо незаконного постачання з боку «Мотор Січ» товарів військового призначення для російської штурмової авіації.
В Укрнафті НАК "Нафтогаз України" належить 50%+1 акція, групі компаній, пов'язаних з Ігорем Коломойським — близько 42% акцій.
Укртатнафта володіє найбільшим НПЗ в Кременчуці. В Укртатнафті Коломойський спільно з Геннадієм Боголюбовим володіють близько 60%. Решта – у НАК «Нафтогаз України».
АвтоКрАЗ - один з найбільших в Європі виробників великовантажних автомобілів, входить в групу "Фінанси та кредит" Костянтина Жеваго.
Запоріжтрансформатор – підприємство з виробництва трансформаторного та реакторного обладнання, входить у групу "Енергетичний стандарт" Костянтина Григоришина. Завод припинив діяльність ще до початку війни.