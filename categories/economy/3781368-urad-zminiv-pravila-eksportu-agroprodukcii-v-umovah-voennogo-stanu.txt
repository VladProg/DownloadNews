Кабінет Міністрів схвалив постанову №1132 “Про реалізацію експериментального проєкту з верифікації суб’єктів агропромислового комплексу в умовах воєнного стану”, якою змінено правила експорту агропродукції.

Про це повідомляє пресслужба Міністерства аграрної політики та продовольства України, передає Укрінформ.
Очікується, що нові правила унеможливлять зловживання та порушення законодавства під час експорту агропродукції, а також сприятимуть захисту прав підприємців, які дотримуються законодавства про експорт.
У межах експериментального проєкту Мінагрополітики, Мінекономіки, Мінцифри, Мінфін, Держмитслужба та ДПС сформують перелік верифікованих суб’єктів агропромислового комплексу, які здійснюватимуть експорт товарів, зокрема, зернових, олійних і продуктів переробки.
“Для внесення до переліку експортерів підприємець має відповідати таким критеріям: бути платником ПДВ на момент подання заявки на експорт та станом на 23 лютого 2022 року; не мати податкового боргу з повернення валютної виручки; щодо нього не складали акт ДПС про відсутність за місцем юридичної реєстрації при перевірці дотримання валютного законодавства; підприємець має документальне підтвердження від банку, з яким працює, що з 23 лютого 2022-го по 27 жовтня 2023 року здійснив хоча б одну успішну експортну операцію, за якою було повернення валютної виручки”, - наголосили в Мінагрополітики.
Для внесення до переліку верифікованих експортерів підприємець має зареєструватися в ДАР (якщо він там ще не зареєстрований), а потім отримати лист-підтвердження з банку про проведення успішної експортної операції. Третій крок — подання через ДАР заявки, в якій треба вказати код платника ПДВ та додати скан-копію листа від банку. Рішення про внесення до переліку експортерів буде ухвалено протягом 3 робочих днів після подання заявки.
“Постанова набирає чинності через 10 днів з дня опублікування. Тобто з 10 листопада. До того часу митниця здійснює оформлення експорту за звичними процедурами, які діяли дотепер”, - підсумували в Міністерстві агрополітики та продовольства.
Як повідомлялося, у 2023/2024 маркетинговому році (з 1 липня по 27 жовтня 2023 року) Україна експортувала 8,721 млн т зернових та зернобобових (4,399 млн т пшениці, 669 тис. т ячменю, 0,9 тис. т жита та 3,531 млн т кукурудзи). За такий же період минулого року було експортовано 12,344 млн т зернових та зернобобових, у тому числі 4,679 млн т пшениці, 1,046 млн т ячменю, 6,2 тис. т жита та 6,574 млн т кукурудзи.
Фото: ports.ua