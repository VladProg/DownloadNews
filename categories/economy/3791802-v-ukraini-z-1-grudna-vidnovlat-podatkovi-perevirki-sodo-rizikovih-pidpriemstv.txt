Депутати не підтримали постанови, які блокували законопроєкт про повернення податкових перевірок. Відповідно перевірки щодо ризикових підприємств будуть відновлені з 1 грудня 2023 року.

Про це повідомив в Телеграмі голова Комітету Верховної Ради з питань фінансів, податкової та митної політики Данило Гетманцев, передає Укрінформ.
«ВР відхилила блокуючі постанови щодо проєкту закону 10016-д про часткове відновлення податкових перевірок», - йдеться в повідомленні.
Згідно із законом, перевірки щодо ризикових підприємств будуть відновлені з 1 грудня 2023 року.
«Наразі документ очікує на підпис Президента», - додав депутат.
Як повідомлялося, Верховна Рада ухвалила у другому читанні та в цілому законопроєкт №10016-д про скасування мораторію на податкові перевірки. «За» проголосував 231 парламентарій. Зокрема, документ передбачає, що до проведення документальних планових перевірок можуть бути включені платники, які за підсумками 2021 року, відповідають одному з критеріїв: рівень сплати податку на прибуток на понад 50% менший, ніж по галузі, а рівень сплати ПДВ на понад 50% менший, ніж рівень сплати по галузі; дебіторська заборгованість перевищує кредиторську більше ніж у 2 рази; перевірки стосуватимуться і підприємців річний дохід яких становить понад 10 млн грн; загальна сума витрат у податковій декларації становить понад 75% суми річного доходу.