З початку 2022 року Національне агентство з питань виявлення, розшуку та управління активами (АРМА) опрацювало понад 6,6 тис. звернень і виявило корпоративних прав на 41 млрд грн та 190 тис. одиниць майна.

Про це повідомляє пресслужба АРМА, передає Укрінформ.
Як наголошують у Нацагентстві, з початку року до установи надійшло 6682 звернення стосовно виявлення та розшуку активів, що у два рази більше порівняно з аналогічним періодом за 2021 рік. Зокрема, від Міністерства юстиції – 2661 звернення щодо розшуку та виявлення активів підсанкційних осіб; Національної поліції – 2081; органів прокуратури – 671 та Бюро економічної безпеки – 432 звернення.





«За результатами опрацювання вказаних звернень, АРМА розшукало грошові кошти на суму майже 4,4 мільярда у гривневому еквіваленті, а також корпоративні права та частки у статутних капіталах загальною вартістю 41 мільярд гривень», - ідеться в повідомленні.
Крім того, Агентством розшукано понад 190 тис. одиниць майна, зокрема, 138 тис. земельних ділянок, близько 13,5 тис. об’єктів житлової та нежитлової нерухомості, понад 29,6 тис. транспортних засобів тощо.
В АРМА нагадали, що інформація про розшукані активи надається компетентним органам, які мають повноваження накласти на них арешт або стягнути на користь держави.
Як повідомлялося, Національному агентству з питань виявлення, розшуку та управління активами, одержаними від корупційних та інших злочинів, передане майно ТОВ "Газпром експорт", яке фінансує збройну агресію росії проти України.