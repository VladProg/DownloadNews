"Всеукраїнська Аграрна Рада" підписала меморандум про співпрацю найвпливовішими сільськогосподарськими асоціаціями Італії Coldiretti та Filiera Italia.

Як передає Укрінформ, про це повідомляє пресслужба Міністерства аграрної політики та продовольства України.
"Сьогодні, під час конференції з питань відбудови України в Римі, Всеукраїнська Аграрна Рада за підтримки Міністерства аграрної політики та продовольства України та Міністерства сільського господарства Італії, підписала меморандум про співпрацю з аграрними асоціаціями Coldiretti та Filiera Italia", - йдеться в повідомленні.

Зазначається, що документ передбачає допомогу Україні в процесі розмінування земель сільськогосподарського призначення та відновлення постраждалої сільгосптехніки, а також підтримку виробництва біоенергетики та реалізацію використання новітніх технологій вирощування сільськогосподарських культур та обробки полів.
«Італія – це країна з найбільшою доданою вартістю у сільському господарстві в Європі. Італійські напрацювання у розвитку глибокої переробки в агропромисловому комплексі − вражають. Україні необхідний такий досвід, він стане важливим кроком у відновленні всього агросектору», − заявив заступник міністра аграрної політики та продовольства України з питань цифрового розвитку, цифрових трансформацій і цифровізації Денис Башлик.
Голова ВАР Андрій Дикун додав, що підтримка міжнародних партнерів, зокрема представників аграрного бізнесу, − надзвичайно важлива для українських аграріїв, оскільки всі учасники добре знають потреби цього ринку, а європейські країни вже мали досвід відновлення аграрного сектору після війни.
На його думку, роль італійських компаній у галузі сільського господарства, агропромисловості та механізації сільського господарства матиме вирішальне значення у відновленні та зміцненні економічних відносин з Україною, що є обопільним інтересом двох країн.
За даними Мінагрополітики, асоціація Coldiretti об'єднує 1,6 мільйона фермерів і має абсолютну більшість компаній, що працюють в італійському сільському господарстві, близько 70% членів торгово-промислових палат є представницькими організаціями.
Як повідомляв Укрінформ, у Римі 26 квітня 2023 року відбулась двостороння Конференція з питань відновлення України. Участь у заході взяли понад 500 італійських підприємців, а також високопосадовці та урядовці з України та Італії.
Фото: Всеукраїнська Аграрна Рада, Фейсбук