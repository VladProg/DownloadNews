Північний апеляційний господарський суд підтвердив безпідставність вимоги акціонера ПАТ “Златобанк” – ТОВ “Авангард-Експо” про стягнення майнової шкоди з Національного банку в розмірі 499,6 млн грн.

Як передає Укрінформ, про це повідомляє пресслужба НБУ.
"31 липня 2023 року Північний апеляційний господарський суд відмовив у задоволенні апеляційної скарги акціонера ПАТ “Златобанк” та залишив без змін рішення суду першої інстанції, яким було відмовлено у задоволенні позову про стягнення шкоди з Національного банку на користь акціонера ПАТ “Златобанк”, - ідеться в повідомленні.
У Нацбанку нагадують, що акціонери банку в судовому порядку домоглися оскарження рішення про визнання банку неплатоспроможним, що заблокувало процедуру його ліквідації. У липні 2019 року вони перейменували банк на ПАТ “Злато”, змінили місцеперебування юридичної особи та спробували розпочати процедуру банкрутства банку відповідно до норм Кодексу про банкрутство, який жодним чином не регламентує банкрутство банків.
“Наразі триває процедура ліквідації Златобанку. Як зазначив суд, позивач продовжує бути акціонером цього банку, його не було позбавлено права власності на акції, а лише обмежено у праві на управління банком, що свідчить про відсутність шкоди”, – зазначив начальник управління претензійно-позовної роботи юридичного департаменту НБУ Віктор Григорчук.
Як повідомлялось, АТ «Златобанк» був визнаний неплатоспроможним рішенням правління Національного банку України від 13 лютого 2015 року. Наступного дня в банку було запроваджено тимчасову адміністрацію та призначено уповноважену особу Фонду гарантування вкладів фізичних осіб.
Національний банк домігся у суді скасування порушення справи про банкрутство ПАТ “Златобанк”, що дало змогу повернути процедуру ліквідації банку у правове поле та продовжити його ліквідацію.
Господарський суд міста Києва 17 січня 2023 року відмовив ТОВ “Авангард-Експо” у задоволенні позову про стягнення шкоди з Національного банку на користь акціонера ПАТ “Златобанк”.