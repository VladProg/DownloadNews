Роботу "зернового коридору" фактично заблоковано на 90% через дії російської сторони.

Як повідомляє кореспондент Укрінформу, про це розповів міністр аграрної політики та продовольства України Микола Сольський в ефірі телемарафону "Єдині новини".
"Зараз він ("зерновий коридор"- авт.) юридично ніби працює, а фактично російська федерація намагається блокувати будь-яке питання і будь-який прохід суден. Там робота паралізована на 90% від того, що могло би бути і що там відбувалось декілька місяців чи пів року назад", - сказав він.
Сольський зазначив, що наразі Україна та міжнародні партнери працюють над тим, щоб "зернова угода" діяла після 18 травня.
Він додав, що у міністерства є запасний план на той випадок, якщо продовжити дію угоди не вдасться.
Як повідомляв Укрінформ, 18 березня 2023 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море». За даними віцепрем’єр-міністра з відновлення – міністра розвитку громад, територій та інфраструктури Олександра Кубракова, дія угоди була продовжена на 120 днів. При цьому російська сторона заявляє, що угода діятиме до 18 травня цього року.
За даними Мінвідновлення, станом на 8 травня 2023 року на інспекцію в територіальних водах Туреччини очікувало 90 суден, з яких 62 – це судна, які йдуть під завантаження. Інспекції як вхідного, так і вихідного флоту були призупинені через дії російської сторони.