Немає жодних сумнівів у тому, що обіцяні Євросоюзом 18 мільярдів євро у наступному році надійдуть до бюджету України. Проте залишається відкритим питання, коли саме вони почнуть надходити.

Про це сказав радник Президента України з економічних питань Олег Устенко у щотижневій інформаційно-аналітичній програмі Укрінформу «Насправді».
«Достатньо важливим фактором, про який треба завжди пам'ятати, є не тільки сума коштів, на яку ми можемо розраховувати, а й графік отримання цих коштів. Немає жодних сумнівів, що 18 мільярдів євро надійдуть у наступному році. Але коли саме вони почнуть надходити до України – це відкрите питання», - зазначив Устенко.
Для нас це, переконаний експерт, дуже важливо в умовах передбаченого на наступний рік дефіциту бюджету в розмірі $38 мільярдів.
«По місяцю це приблизно по $3,5 мільярда. Якщо ми розраховуємо, що Євросоюз нам кожного місяця надаватиме по 1,5 мільярда євро, і раптом виникне затримка, Україні доведеться десь перекредитовуватися на цю суму», - зауважив експерт.
Водночас він впевнений, що світові партнери України, міжнародні фінансові інституції, включаючи МВФ, не припинять підтримувати нашу країну. Адже всі розуміють: наявні проблеми України із дефіцитом бюджету викликані не помилками, а пов’язані із війною.
«Проте не варто розраховувати на «відкриті чеки». Такого, щоб ми могли «написати» ту суму, яку захочемо, не буде. Але в тому, що нам виділять достатньо коштів, щоб ми могли перекрити дірку у бюджеті, ніяких сумнівів немає. Питання – коли буде прийняте остаточне рішення, і другий момент – графік надходжень цієї допомоги», - підкреслив Устенко.
Як повідомляв Укрінформ, раніше Президент Єврокомісії Урсула фон дер Ляєн оголосила про намір Єврокомісії представити програму надзвичайної макрофінансової допомоги для України з розрахунку 1,5 мільярда євро на місяць, на загальну суму в 18 мільярдів євро у 2023 році. Ця допомога має бути стабільною та передбачуваною, та частково задовольнити потреби у забезпеченні стійкості Української держави.