Українські аграрії заявляють про готовність заблокувати в'їзд польських вантажівок на територію України з 10 червня.

Як передає Укрінформ, про це повідомила пресслужба Всеукраїнської аграрної ради.
Громадська спілка «Всеукраїнська аграрна рада» та Асоціація виробників молока повідомили "про свій намір провести страйк у відповідь на розпочатий польськими фермерами протест проти транзиту через територію Польщі вітчизняної сільгосппродукції".
"На знак протесту проти дій польських сільськогосподарських товаровиробників, які розпочали страйк і заблокували пункт пропуску "Дорогуськ - Ягодин" для вантажів з українським збіжжям, вітчизняні сільгоспвиробники вирішили діяти дзеркально", - йдеться у повідомленні.
Аграрії збираються перекрити рух польським вантажівкам через чотири міжнародні пункти пропуску на кордоні з Польщею: "Дорогуськ - Ягодин", "Краківець - Корчова"; "Рава-Руська" та "Шегині - Медика".
"Акція розпочнеться 10 червня о 10:00 та триватиме до 00:00 14 червня", - зазначено у повідомленні.
Проведення заходу пояснюють "категоричною незгодою українських аграріїв з діями польської сторони, які в односторонньому порядку, порушуючи торговельні правила Європейського Союзу та рішення Європейської комісії щодо поновлення транзиту української сільськогосподарської продукції, продовжують фізично блокувати вантажівки з України на територію Польщі".
Як повідомляв Укрінформ, станом на 9 червня рух вантажівок через пункт пропуску «Ягодин - Дорогуськ» заблоковано у зв’язку зі страйком польських фермерів. Про це поінформувала Державна прикордонна служба України.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії. 5 червня дію заборони будо продовжено до 15 вересня 2023 року. Приводом для заборони стали протести фермерів і необхідність запобігти збоям на ринку та збитку виробникам, які страждають від низьких цін на тлі активізації експорту зерна з України в рамках Ініціативи ЄС щодо автономних торговельних заходів та «шляхів солідарності».
Польща призупиняла транзит продукції українського АПК через свою територію, однак поновила його з 21 квітня.