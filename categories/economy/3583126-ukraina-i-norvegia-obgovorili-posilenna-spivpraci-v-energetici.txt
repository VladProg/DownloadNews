У Міністерстві енергетики України відбулася зустріч з представниками посольства Норвегії та провідних норвезьких компаній, під час якої обговорювалося посилення співпраці у відновлювальній енергетиці та газопостачанні.

Як передає Укрінформ, про це повідомляє Міненерго.
Зазначається, що з української сторони участь у зустрічі брали міністр енергетики Герман Галущенко, заступник міністра з питань цифрового розвитку, цифрових трансформацій і цифровізації Фарід Сафаров, заступник міністра Микола Колісник, а також голова Державного агентства з енергоефективності та енергозбереження Валерій Безус. Із норвезької сторони були присутні представники посольства Норвегії в Україні, правління Норвезько-Української торгової палати, компаній Emergy AS, Itera та Rystad Energy.

Сторони обговорили посилення співпраці між Україною і Норвегією, зокрема, у галузі відновлювальної енергетики та газопостачання. Герман Галущенко підкреслив, що Україна відкрита для співпраці з норвезькими партнерами щодо співпраці у проєктах з відновлення та відбудови енергетичного сектору.

Повідомляється, що представники норвезьких енергетичних компаній презентували своє бачення розвитку енергетичного сектору через його відбудову на базі сучасних технологій. Крім того, сторони обговорили диверсифікацію поставок газу.
Галущенко поінформував учасників зустрічі про російські обстріли об’єктів енергетичної інфраструктури, які несуть особливе навантаження під час опалювального сезону. Міністр також подякував Норвегії за надану допомогу для відновлення енергетичного сектору України. Зокрема, до України вже надійшло чотири вантажі гуманітарної допомоги із цієї країни, яка включає комплектні розподільчі пункти.
Як повідомлялося, міністр енергетики України Герман Галущенко обговорив з міністром енергетики та цифрового розвитку Швеції Хашаяром Фарманбаром посилення співпраці в атомній галузі.