Україна буде наполягати, щоб у наступний пакет санкцій ЄС було включено ембарго на добрива з рф.

Про це сказала перший віцепрем’єр-міністр – міністр економіки України Юлія Свириденко, передає Укрінформ з посиланням на пресслужбу міністерства.
«Ми будемо ініціювати через МЗС включення до наступного пакету санкцій ЄС проти рф заборони на купівлю російських добрив. Європа діє в цьому напрямку послідовно, але все ще недостатньо рішуче. На нашу думку, тільки повна заборона російського експорту може зупинити війну проти України», - сказала Свириденко за підсумками онлайн-зустрічі з асоціаціями хімічної промисловості.
Під час зустрічі, в якій брали участь народний депутат, голова Комітету Верховної Ради з питань фінансів, податкової та митної політики Данило Гетманцев, представники асоціацій хімічної промисловості, також порушувались питання щодо: придбання природного газу, що виробляється в Україні, за пільговою ціною; вирішення логістичних проблем; бронювання працівників; обмеження постачання електроенергії; поширення на хімічні підприємства пільги Закону України про індустріальні парки тощо.
У Мінекономіки зазначають, що найбільш важливим питанням для хімічної галузі є високі ціни на енергоносії. Адже в деяких видах продукції собівартість на 70% складають саме енергоносії. Тому хіміки пропонували продавати їм газ, що видобувається в Україні, за пільговою ціною, або знизити податки.
Свириденко наголосила, що насамперед потрібно забезпечити пільговим газом населення.
«Баланс газу в Україні такий, що ми добуваємо близько 17 млрд кубометрів, а використаємо близько 21 млрд кубометрів цього виду палива. Тобто ми маємо десь купити ще 4 млрд кубометрів. При такій математиці для нас найважливіше забезпечити газом населення та підприємства теплокомуненерго, а питання промисловості розглянути в межах залишків балансу», - пояснила вона.
Водночас, в уряді питання дефіциту електроенергії пообіцяли вирішити після під’єднання Запорізької АЕС до української енергосистеми.
Голова Комітету Верховної Ради з питань фінансів, податкової та митної політики Данило Гетманцев зауважив, що парламент може розглянути ініціативу зі зниження ПДВ для хімічної галузі, якщо буде доведений позитивний ефект від цього.
У той же час він наголосив, що для хіміків може бути запропоноване скасування екологічного податку на час воєнного стану, а також на деякий період після його закінчення. Також дія закону про індустріальні парки може бути поширена і на хімічну галузь.
Окремо сторони підняли питання бронювання працівників. Адже на деяких підприємствах відтік кваліфікованої робочої сили складає до 30% - частина захищає Україну в лавах ЗСУ, а частина людей виїхали за кордон. Наразі розглядається питання щодо спрощення процесу бронювання по дефіцитним спеціальностям.
Також сторони домовились підняти питання налагодження логістики для експорту української продукції на найближчій зустрічі з керівництвом АТ «Укрзалізниця», яка запланована на цей тиждень.
Як повідомляв Укрінформ, 6 жовтня Європейський Союз остаточно ухвалив восьмий пакет санкцій проти росії через спробу незаконної «анексії» Донецької, Луганської, Запорізької та Херсонської областей України.
Заступник керівника Офісу Президента Ігор Жовква наголосив, що у наступний, дев'ятий пакет санкцій Європейського Союзу проти росії має увійти відключення решти банків від SWIFT, обмеження ціни або заборона на експорт газу, заборона заходу суден у російські порти та на видачу віз росіянам. Санкції також мають розширюватися і щодо білорусі.
Крім того, за його словами, потрібно обмежити ціну на російський газ або запровадити заборону на його експорт.