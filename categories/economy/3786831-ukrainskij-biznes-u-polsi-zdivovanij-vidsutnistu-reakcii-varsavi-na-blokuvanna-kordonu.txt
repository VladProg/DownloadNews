Представники українських інвесторів у Польщі здивовані відсутністю реакції з боку державних органів Польщі на блокування польськими перевізниками кордону з Україною та розглядають правові можливості для компенсації збитків, яких вони зазнали унаслідок цієї блокади.

Як передає власний кореспондент Укрінформу, про це заявив голова правління Асоціації українського бізнесу в Польщі Ярослав Романчук під час пресконференції у Варшаві.
"Що для нас було певним здивуванням та несподіванкою – так це те, що ми не почули жодного виступу, жодної позиції з боку жодного державного органу Польщі", - сказав Романчук.
Він повідомив, що Асоціація українського бізнесу в Польщі вже у другий день блокування написала лист президенту Польщі Анджею Дуді "з пропозицією терміново створити платформу у вигляді "круглого столу", на якій можна було б вирішувати не тільки ці поточні питання, а й ті, що можуть виникнути у майбутньому". До цієї платформи мали б увійти представники українського та польського бізнесу, роботодавців та представників влади.
Крім того, Асоціацією був направлений офіційний лист до прем’єр-міністра Польщі Матеуша Моравецького щодо організації зустрічі українських інвесторів у Польщі, "щоб можна було донести ті проблеми та ту ситуацію, яка склалася безпосередньо для українських інвесторів у Польщі".
"На сьогодні відповідей немає. Ми чекаємо, надіємося, що наші пропозицію будуть розглянуті та будуть прийняті відповідні рішення", - заявив Романчук.
Він додав, що внаслідок блокування кордону з польського боку страждають не лише українські перевізники, але в чергах стоять зараз перевізники понад 40 країн світу.
Також Романчук розкритикував одну з вимог польських страйкарів про заборону реєстрації компаній, де засновниками є громадяни України, нагадавши про те, що в Євросоюзі діє право на вільне ведення господарської діяльності.
Він вказав на те, що українські водії, які зараз стоять у чергах, порівнюють блокування західного кордону частиною польських перевізників із блокуванням акваторії Чорного моря російськими військами. Крім того, деякі водії виступили з пропозицією запровадження в Україні "окремого реєстру осіб, які своїми діями завдали економічної шкоди Україні під час війни", беручи за прикладом створеного в Україні реєстру спонсорів війни – іноземних компаній, які працюють на російському ринку.
За словами Романчука, Асоціація українського бізнесу в Польщі нині на прохання перевізників українського бізнесу вивчає питання щодо правових підстав блокування кордону та можливостей отримання компенсацій за понесені внаслідок цього збитки. На цьому тлі він нагадав про існуючу міжурядову українсько-польську угоду про взаємне заохочення та захист інвестицій, 6-та стаття якої, зокрема, передбачає відшкодування за завдані збитки.
"Питання зараз полягає у тому, хто може бути відповідачем у такому випадку. На думку адвокатів, які зараз вивчають це питання, відповідачами можуть бути як держава – Польща, так і безпосередньо органи місцевої влади. Також адвокати вивчають питання, чи можуть бути відповідачами представники тих перевізників, які зараз блокують кордон", - повідомив голова правління Асоціації українського бізнесу в Польщі.
Як повідомляв Укрінформ, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова-Краківець”, “Гребенне-Рава Руська”, “Дорогуськ-Ягодин”.
Через блокування на окремих пунктах пропуску час очікування на в’їзд в Україну для вантажівок сягає майже 6 діб (140 годин).
Протест офіційно зареєстрований польськими перевізниками у місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів з номерами країн ЄС; створення окремої черги на всіх кордонах для порожніх фур, отримання доступу до української системи "Шлях".
Україна проводить перемовини з польською стороною для розблокування кордону.
Віцепрем'єр-міністр - міністр розвитку громад, територій та інфраструктури України Олександр Кубраков заявив, що вимоги польських перевізників про зміну Угоди про лібералізацію вантажних перевезень між Україною та Євросоюзом (так званий "транспортний безвіз") не мають підстав, а отже, такі зміни не обговорюються.