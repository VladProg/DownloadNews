Вищий антикорупційний суд відмовив у задоволенні клопотання про продовження термінів досудового розслідування кримінального провадження відносно ексглави НАК “Нафтогазу” Андрія Коболєва.

Відповідне рішення оголосив слідчий суддя Олег Федоров , передає Укрінформ.
“Суд ухвалив: клопотання детектива щодо продовження строків досудового розслідування у кримінальному провадженні відмовити”, - оголосив суддя.
Ухвала слідчого судді оскарженню не підлягає. Строки досудового слідства у справі закінчуються 19 квітня.
З огляду на рішення суду, до цього часу слідство у цій справі мають завершити і передати обвинувальний акт до суду для розгляду по суті або закрити справу.
У САП Укрінформу повідомили, що сторона обвинувачення здійснить оцінку здобутих доказів на предмет їх достатності для направлення справи до суду.
Як повідомляв Укрінформ, ексголові НАК «Нафтогаз України» Андрію Коболєву 19 січня оголосили підозру. За версією слідства, він у незаконний спосіб забезпечив собі виплату премій на понад 229 млн грн.
Відносно Коболєва діє запобіжний захід у вигляді застави розміром 229 млн грн і зобов’язання носити електронний браслет.