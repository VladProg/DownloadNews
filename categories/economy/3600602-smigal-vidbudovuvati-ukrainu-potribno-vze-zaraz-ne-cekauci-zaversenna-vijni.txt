Відбудовувати зруйновані російськими обстрілами об’єкти критичної та соціальної інфраструктури в Україні потрібно якомога швидше, не чекаючи завершення бойових дій.

Як передає кореспондент Укрінформу, про це заявив Прем’єр-міністр України Денис Шмигаль під час Міжнародної експертної конференції з відновлення України, яка проходить сьогодні в Берліні під егідою німецького головування G7 та Європейської комісії.
«Є думки про те, що потрібно спочатку завершити війну, а вже потім говорити про відбудову, але ми не маємо на це право», - сказав Шмигаль.
За його словами, можна почути питання: «навіщо потрібно сьогодні відбудовувати теплоелектростанцію, …підприємства,… мости, лікарні, якщо завтра їх можуть знову зруйнувати?».
«Тому що люди повинні жити і не замерзати,.. тому що людям потрібна робота,.. тому що людям потрібно лікуватися», - наголосив прем’єр.
«Відбудова сьогодні і плани розвитку на майбутнє це не протиріччя. Ми повинні працювати над обома цими напрямами. Головне, ми визначили принципи повоєнної відбудови», - зауважив він.
Прем’єр зазначив, що Україна готова проводити відбудову у тісній взаємодії зі всіма міжнародними партнерами, а український Офіс реформ збирає коментарі та пропозиції для плану відновлення України від держав-партнерів, Організації Об’єднаних Націй, Світового банку, ЄБРР та інших міжнародних інституцій і організацій.
«Щоби імплементувати цей план відбудови, згідно зі звітом Світового банку, Україні потрібно близько $17 мільярдів на швидке реагування і швидке відновлення», - підкреслив Шмигаль, додавши, що ці розрахунки не враховують останніх завданих росією руйнувань.
«Лише від початку жовтня терористична держава випустила більше 300 ракет і дронів, щоб знищити людей, їхні будівлі, дитячі майданчики… росія вбиває, приносить страждання і смерті… хоче поставити нас на поріг холодної зими і створити міграційне цунамі в Європі», - сказав Шмигаль.
Він нагадав, що понад 60% свого бюджету Україна спрямовує на оборону, але поряд із цим лише останнім часом уряд виділив 125 мільйонів євро на швидке відновлення зруйнованої російськими обстрілами інфраструктури.
«Один із принципів Лугано – разом захищаємося, разом відбудовуємося. Тому зараз наше завдання - відповідати на нові виклики настільки ефективно і швидко, наскільки ми відповідаємо нашими військовими засобами», - зазначив глава уряду.
Він також наголосив на важливості пошуку джерел фінансування повоєнної відбудови.
«Ми повинні знайти рішення, яким чином можна конфіскувати або використати заморожені російські активи для відновлення України», - сказав Шмигаль.
Прем’єр подякував Європейському Союзу та іншим міжнародним партнерам за підтримку і допомогу в боротьбі з російською агресією та відбудові України.
«Ми віримо, що наша перемога стане початком оновленої сильної Європи, а також кращого світу», - сказав Шмигаль.
Як повідомляв Укрінформ, раніше канцлер ФРН Олаф Шольц заявив, що світ має допомогти Україні не лише захиститися від агресора, але й відбудуватися.