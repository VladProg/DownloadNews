Заступник керівника Офісу Президента України Ростислав Шурма, виступаючи на конференції Rebuild Ukraine в Торонто (Канада), закликав канадський бізнес інвестувати в Україну.

Про це Укрінформу повідомили в ОП.
"Ми вважаємо, що економіка України має відновлюватися насамперед коштом приватного бізнесу. Втім, через військові ризики будь-які проєкти будуть складними для реалізації приватними інвесторами. Саме тому вони мають будуватися на умовах державно-приватного партнерства", — пояснив Шурма.
За його словами, сьогодні є позитивний приклад Німеччини та Франції, які забезпечили державне страхування для всіх своїх корпорацій, які інвестували в Україну.
"Ми віримо в те, що такий тип партнерства дозволить нам досягти двох ключових цілей. З одного боку, ви зможете отримати прибуток від інвестицій, оскільки в Україні багато природних переваг. З іншого боку, ваші уряди пом'якшать ризики, які виникають через війну", — зауважив заступник керівника Офісу Президента України.
За його словами, в Україні зараз є дві можливості заробити для канадських інвесторів. Перша пов'язана з відновленням країни та економіки. Друга — з тим, що Україна має природні переваги.
Як приклад Шурма навів досвід компанії Westinghouse, яка постачає ядерне паливо на українські АЕС.
"Ми переводимо один реактор за іншим на паливо компанії Westinghouse. І налаштовані на те, щоб усі сто відсотків палива закуповувалися тільки у неї", — сказав він.
Ще один можливий напрям для інвестицій — український аграрний сектор. Насамперед - це величезний споживач добрив, засобів для захисту врожаю, насіння і сільськогосподарської техніки. Отже, й ринок збуту для канадських виробників.
"Ми будемо зацікавлені не тільки в постачанні цих продуктів, а й у локалізації їхнього виробництва в Україні", — вважає Шурма.
За його словами, будь-який продукт сільського господарства, вироблений в Україні, матиме переваги на міжнародному ринку. "Курятина, вироблена в Україні, є однією з найдешевших у світі. За рахунок природних ресурсів нашої країни", — підкреслив Шурма.
В Україні також є значні запаси природного газу. Країна має величезний потенціал з виробництва сонячної, вітрової енергії та водню. Тут найбільші в Європі запаси літію та урану.
"Ми готові працювати спільно з канадськими інвесторами з розробки цих ресурсів. Для цього можуть бути використані такі інструменти, як експортні кредитні агентства, гарантії Канадського уряду", — зазначив Шурма.
Як повідомлялось, 22 вересня Президент України Володимир Зеленський та прем’єр-міністр Канади Джастін Трюдо підписали оновлену Угоду про вільну торгівлю між Україною та Канадою. Передбачається, що угода набуде чинності або після ратифікації обома сторонами, або з 1 січня 2024 року, залежно від того, яка подія настане раніше.