Міністр підприємництва і національного виробництва Італії Адольфо Урсо наголошує на важливості розвитку транспортного коридору України з північноіталійськими містами для відновлення української економіки.

Як передає Укрінформ із посиланням на італійські ЗМІ, розвиток транспортної інфраструктури відграватиме ключову роль у розблокуванні українського експорту.
«Існує частина України, яка не була окупована і має продовжувати виробництво. Ми працюємо над створенням інфраструктури, залізничного та портового логістичного коридору», – заявив Урсо в ефірі Rai Radio1. Цей коридор «дасть змогу портам Трієста і Венеції стати логістичною і портовою платформою України, враховуючи, що її моря заблоковані», зазначив він.
«Ми є великим партнером Києва, ми завжди були ним, і в нас є економіка, яка повністю сумісна з економікою України. В угодах і меморандумах ми визначили дуже інноваційні сектори, такі як аерокосмічна галузь чи видобуток корисних копалин», – пояснив міністр.
Україна була великою житницею, і Італія є основним експортером сільськогосподарської техніки, додав він.
Раніше на засіданні Генеральної асамблеї торгово-промислових палат з питань економіки моря Урсо заявляв, що «відновлення України відіграє стратегічну роль для італійської портової системи».
З іншого боку, за словами міністра, такі міста, як Трієст, Венеція та Генуя, а також італійська портова система в цілому, можуть відіграти стратегічну роль у відновленні української економіки.
«Одним із наріжних каменів, на якому базуватимуться заходи з відновлення України, є саме залізнична інфраструктурна та портова логістична платформа північно-східної Італії, до якої також буде підключено Геную... Платформа стане природним терміналом для українських товарів, оскільки порти України будуть заблоковані протягом тривалого часу», – пояснив Урсо.
Як повідомляв Укрінформ, Президент Володимир Зеленський заявив на пресконференції «Лютий. Рік незламності», що після завершення війни можна буде детальніше говорити про те, яку роль у певний момент відіграла Італія в Європейському Союзі і Японія у «Групі семи» в плані підтримки України.