ПАТ «Укрнафта» запрошує інвесторів до співпраці в реалізації проєктів з розвідки та розробки родовищ.

Як передає Укрінформ, про це повідомив очільник ПАТ «Укрнафта» Сергій Корецький у Фейсбуці.
«Наразі зростання видобутку – це амбіційна задача, в основі якої – серйозна планомірна робота, що потребує часу, значних інвестицій та партнерів, які допоможуть впроваджувати сучасні технології. Укрнафта запрошує таких потенційних партнерів до співпраці. Ми вже готуємо проєкти угод для потенційних інвесторів», – зазначив Корецький.
За його словами, йдеться про контракти за світовими практиками та з урахуванням норм українського законодавства, зокрема це угода про розподіл продукції (PSA, Product Sharing Agreement) та угода з надання послуг з ризиком (RSA, Risk Service Agreement). Щоб потенційні інвестори мали всі необхідні дані, створено Virtual Data Room, де кожна компанія, що хоче вкласти гроші у розвідку та розробку родовищ Укрнафти, зможе отримати вичерпну геолого-промислову інформацію про запропоновані родовища.
«Після завершення формування пакета підготовчих документів Укрнафта оголосить відкритий конкурс для інвесторів, які пройшли процедуру «комплайнс», на спільні проєкти з розвідки та розробки родовищ», – додав Корецький.
Як повідомлялося, ПАТ «Укрнафта» може відновити видобуток нафти на близько 500 недіючих свердловинах.
Фото: Укрнафта