Інфляція в Україні за підсумками першого півріччя стрімко сповільнилася, цьому сприяли заходи НБУ із забезпечення курсової стійкості, достатня внутрішня пропозиція продовольчих товарів та швидке пристосування бізнесу до нових викликів війни.

Як передає Укрінформ, про це повідомляє пресслужба НБУ.
"За підсумками першого півріччя інфляція в Україні стрімко сповільнилася. Цьому значною мірою сприяли заходи НБУ із забезпечення курсової стійкості, достатня внутрішня пропозиція продовольчих товарів та пального, зниження світових цін на товарних ринках, зокрема й на енергоносії, а також швидке пристосування бізнесу до нових викликів війни", - йдеться в повідомленні.
Потенціал до зниження інфляції, хоча і помірнішими темпами, зберігається й надалі. Водночас в умовах війни високими є й ризики посилення проінфляційного тиску, зокрема через руйнування інфраструктури та екологічні теракти з боку Росії. Так, наслідки руйнування Каховської ГЕС поки не позначилися на споживчій інфляції, але можуть мати негативні ефекти згодом. Тиск на споживчі ціни також може посилитися внаслідок змін у ціноутворенні на ринку електроенергії для непобутових споживачів.
Зазначається, що у червні 2023 року споживча інфляція у річному вимірі (р/р) і далі сповільнювалася – до 12,8% з 15,3% у травні. У місячному вимірі ціни зросли на 0,8%. Базова інфляція в червні знизилася до 13,7% р/р із 15,6% р/р у травні.
Подорожчання оброблених продовольчих товарів і надалі стрімко сповільнювалося (до 14,7% р/р). Така динаміка передусім відображала зниження тиску на витрати бізнесу, зокрема на логістику, а також сировину і енергію з огляду на їх достатню пропозицію. Зокрема, повільніше зростали ціни на хліб та хлібопродукти. Крім того, на тлі зниження світових цін та слабкого попиту, а також невизначеності щодо обмеження експорту до сусідніх країн ЄС нижчими темпами дорожчали молочні продукти, а соняшникова олія у річному вимірі подешевшала. Курсова стійкість сприяла зниженню темпів зростання цін на продукти, які мають значну частку імпорту в собівартості, зокрема на рибні вироби.
Зростання цін на більшість непродовольчих товарів також сповільнилося (до 12,2%) під впливом покращення інфляційних та курсових очікувань на тлі сприятливої ситуації на валютному ринку. У результаті нижчими темпами зростали ціни на меблі, побутову техніку, посуд, одяг і взуття, автомобілі, електроніку та товари особистого догляду. Темпи зростання вартості послуг також знижувалися (до 14,2% р/р). Повільніше дорожчали послуги кафе та ресторанів, медичних закладів, салонів краси та ветеринарних клінік. Це пов’язано зі зменшенням тиску на витрати бізнесу, а також стійкою ситуацією на валютному ринку.
Зростання адміністративно регульованих цін пришвидшилося до 12,5% р/р. Така динаміка насамперед зумовлювалася підвищенням тарифів на електроенергію для населення. Натомість подорожчання алкогольних напоїв сповільнилося під впливом стійкої ситуації на валютному ринку. Крім курсового чинника, це, ймовірно, відображало тиск з боку тіньової пропозиції. З огляду на зниження вартості пального зростання цін на транспортні послуги і надалі сповільнювалося. Крім того, адміністративну інфляцію, як і раніше, стримував мораторій на підвищення тарифів на окремі житлово-комунальні послуги для населення.
Як повідомлялося, у квітні 2023 року споживча інфляція у річному вимірі сповільнилася до 17,9% з 21,3% у березні. За травневим прогнозом НБУ, в Україні вже в першому півріччі 2023 року очікується стрімке зниження інфляції, а до кінця року вона сповільниться до 14,8%.