Спиртзаводи у держави купують частіше за все аграрії для того, щоб перетворити їх на сучасні підприємства.

Про це заступник керівника Офісу Президента України Ростислав Шурма сказав в ефірі телемарафону «Єдині новини», передає Укрінформ.
«Спиртзаводи, які фактично збиткові, а інколи законсервовані останні десять років, а зараз дуже великий попит на них. Бачимо, що основний попит створюють аграрії. Не просто щоб купити існуюче виробництво, а для того, щоб використати ці виробничі майданчики для нових сучасних в першу чергу етанолових заводів. Це якраз яскравий приклад перепрофілювання підприємства після приватизації та створення нових робочих місць і нових доволі потужних підприємств», - сказав Шурма.
За його словами, якщо говорити загалом про ефективність державних підприємств, то приватний власник у 99% випадків буде більш ефективним, ніж державний власник.
Заступник керівника Офісу Президента України зазначив, що коли відбуватимуться процеси приватизації великих підприємств, держав у першу чергу буде цікавити якість цих інвесторів, їх наміри та плани. Це для того, щоб зберігався профільний напрямок діяльності, щоб відбувалися інвестиції у збільшення виробництва,у нові технології та у продуктивність самого підприємства.
Шурма упевнений, якщо приватизацію організовувати прозоро через відкриті аукціони, робити правильний маркетинг, то можна отримати справедливу ціну, а також зробити так, що підприємства дійсно ефективно запрацюють та даватимуть робочі місця.
Як повідомляв Укрінформ, за перший квартал 2023 року держбюджет отримав від приватизації 902 млн грн, що є найкращим показником роботи Фонду держмайна за останні десять років, оскільки в середньому за відповідний період впродовж останнього десятиліття приватизація приносила 234 млн грн.