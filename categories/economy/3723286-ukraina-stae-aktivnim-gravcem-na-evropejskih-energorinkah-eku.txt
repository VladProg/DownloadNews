Попри енергетичний терор Росії, Україна вистояла і має значний потенціал стати великим енергетичним хабом Європи.

Як повідомили Укрінформу в пресслужбі АТ «Енергетична компанія України», про це заявив генеральний директор компанії Віталій Бутенко у вступній промові на конференції енерготрейдерів ETCSEE.
"Разом з європейськими країнами, які теж пережили найскладніший у своїй історії опалювальний сезон, ми розвіяли міф про страшну енергетичну зброю Росії. Україна продемонструвала, що з енергетичним терором і енергетичною блокадою можна боротись і перемагати в цій боротьбі», - переконаний Бутенко.
Гендиректор ЕКУ наголосив, що, попри енергетичний терор Росії, Україна вистояла та стала відкритою для бізнесу і має весь потенціал, щоб стати великим енергетичним хабом Європи. Він закликав розширювати економічне співробітництво і змінювати формати для забезпечення енергетичної безпеки.
У компанії додали, що вперше спікер від України й представник державної енергетичної компанії відкриває ETCSEE - одну з провідних галузевих подій року. Це «потужний сигнал від організаторів заходу на підтримку нашої країни».
Як повідомлялося, ETCSEE є найвідомішою конференцією для галузі торгівлі енергоресурсами в Центральній та Південно-Східній Європі та проводиться за підтримки з Європейської федерації енерготрейдерів (EFET). Цьогоріч ETCSEE зібрала рекордну кількість учасників – більш як 500 фахівців енерготрейдингових компаній Європи.
Серед ключових тем ETCSEE 2023 – подолання нинішньої енергетичної кризи, виклики наступної зими, енергетична безпека в регіоні та робота європейських енергоринків. Одним із важливих питань стане реконструкція енергетичної інфраструктури України й вплив цього фактору на Європу.
АТ «Енергетична компанія України» (АТ «ЕКУ») працює на внутрішньому та зовнішньому ринках енергоресурсів. У 2022 році компанія була провідним експортером електроенергії до Словаччини, Польщі та Румунії. Під час ОЗП 2022/2023 стала одним з лідерів на ринку за обсягами імпорту електроенергії зі Словаччини. Компанія також є засновником першої державної балансуючої групи учасників ринку електроенергії, до якої приєднався найбільший у країні виробник електроенергії НАЕК «Енергоатом». 100% акцій компанії належать державі.