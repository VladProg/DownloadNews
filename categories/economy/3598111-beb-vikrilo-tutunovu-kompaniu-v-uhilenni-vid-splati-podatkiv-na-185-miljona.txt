Бюро економічної безпеки (БЕБ) викрило тютюнову компанію, яка ухилилась від сплати податків на понад 18,5 млн грн.

Як передає Укрінформ, про це повідомляє пресслужба БЕБ.
"Співробітники Бюро економічної безпеки України викрили службових осіб товариства, що діє у сфері виготовлення тютюну та тютюнових виробів в ухиленні від сплати податків в особливо великих розмірах. У період 2020-2022 років працівники СГД здійснювали продаж тютюнових виробів власного виробництва за готівкові кошти, без відображення таких операцій в податковій та фінансовій звітності", - йдеться в повідомленні.
У результаті ухилення від сплати акцизного податку та податку на додану вартість підприємство завдало державі збитків на загальну суму понад 18,5 млн грн.
Детективи Головного підрозділу детективів БЕБ, за результатами санкціонованих обшуків, проведеними у складських приміщеннях в Одеській області, виявили та вилучили картонні упаковки для сигарет відомих торгових марок - 10 палет, папір для виробництва цигарок в рулонах - 2 палети, картонні коробки з речовиною схожою на тютюн - 250 ящиків. Загальна вага вилучених товарно матеріальних цінностей становить близько 38 тонн (понад 20 тонн тютюну). Орієнтовна вартість вилученого становить понад 10 млн грн. Виявлені та вилучені під час згаданого обшуку ТМЦ визнано речовими доказами.
Як повідомляв Укрінформ, у серпні Бюро економічної безпеки України виявило незаконне виробництво цигарок відомих марок на Одещині. Загальна вартість тютюнових виробів та обладнання - 150 млн грн.