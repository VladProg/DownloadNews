Національне агентство з питань запобігання корупції ініціює внесення російського імпортера мікрочіпів та електроніки для військово-промислового комплексу до санкційного списку в Україні.

Як передає Укрінформ, про це НАЗК повідомляє у Телеграмі.
У Нацагентстві зауважили, що після вчорашньої повітряної атаки із застосуванням дронів, крилатих і балістичних ракет вкотре постає питання необхідності повного знищення виробничих можливостей рф у військово-технічній сфері.
“Наша санкційна ціль - ТОВ “СМТ-Айлогік”. російська компанія в обхід санкцій постачає іноземні електронні компоненти для БПЛА “Орлан”, які корегують артилерійські обстріли позицій української армії та можуть використовуватись для розвідки розташування своїх майбутніх цілей для ракетних ударів, серед яких можуть бути як об’єкти критичної інфраструктури, так й інші цивільні об’єкти”, - йдеться у повідомленні НАЗК.
БПЛА типу “Орлан-10” розробляються та виробляються російським ТОВ “СТЦ”. Це підприємство вже перебуває під санкціями Європейського Союзу, Великої Британії, США, Канади, Швейцарії, Японії та України.
“Здавалось би, такі заходи мали б унеможливити доступ виробника до численних електронних компонентів іноземного виробництва, без яких “Орлан” не полетить. Однак з’являється новий імпортер мікрочіпів та іншої важливої для російського ВПК електроніки - ТОВ “СМТ-Айлогік” - зауважили в агентстві.
Також у НАЗК підкреслили, що “ці два товариства у минулому мали спільних засновників. А саме, засновники ТОВ “СТЦ” створили ТОВ “СМТ-Айлогік”, вірогідно, саме з метою обходу санкцій”.
“Окремо у ланцюжку цих поставок також слід виділити ще дві додаткові цілі – це гонконгська Asia pacific links limited та китайська Sinno electronics co. limited, які виступають посередниками у закупівлі необхідних компонентів “СМТ-Айлогік” у іноземних виробників”, - йдеться в повідомленні.
Попри те, що ТОВ “СМТ-Айлогік” безпосередньо бере участь у війні проти України, допомагаючи виробникам дронів обходити міжнародні санкції, підприємство все ще не перебуває під санкціями України.
“Наші захисники мобільними групами чудово навчилися знищувати російські безпілотники, настав час увімкнути потужне санкційне ППО, та знищити виробництво ворожих дронів”, - наголосили в НАЗК.
Як повідомлялося, НАЗК підписало Меморандум про співпрацю з апаратом Ради національної безпеки й оборони України для вдосконалення роботи у сфері санкційної політики.