В Україні вже у першому півріччі 2023 року очікується стрімке зниження інфляції.

Як передає Укрінформ, про це йдеться у щоквартальному інфляційному звіті НБУ.
«Під впливом жорстких монетарних умов, зниження світової інфляції та стриманого внутрішнього попиту інфляція в Україні цьогоріч сповільниться до 14,8%. Стрімке зниження інфляції очікується, зокрема, у першому півріччі поточного року. У другому півріччі темпи зростання споживчих цін зберігатимуться на практично незмінному рівні переважно з огляду на нерівномірну базу порівняння та анонсоване повернення податків на паливо з метою зменшення тиску на державні фінанси», - йдеться в звіті.
Крім того, у Нацбанку прогнозують сповільнення інфляції у наступному році до 9,6%, а у 2025 році – до 6%. Послаблення інфляційного тиску очікується з урахуванням припущення про зниження безпекових ризиків з початку 2024 року, закладене у прогноз, подальше відновлення логістики і виробничих потужностей та послідовну монетарну політику Нацбанку.
Водночас регулятор наголошує на збереженні достатньо жорстких монетарних умов ще тривалий час, навіть за умови зниження облікової ставки з IV кварталу 2023 року.
«Це зумовлюється очікуваним сповільненням інфляції та відповідно зростанням реальної дохідності гривневих інструментів. Послідовна монетарна політика, спрямована на підтримання привабливості гривневих заощаджень, дасть змогу зберегти курсову стійкість, у тому числі на етапі пом'якшення валютних обмежень», - зазначається у звіті.
Як повідомлялося, за словами голови НБУ Андрія Пишного, Україна увійшла в стійкий дезінфляційний тренд, що дозволяє прогнозувати подальше зниження рівня інфляції.