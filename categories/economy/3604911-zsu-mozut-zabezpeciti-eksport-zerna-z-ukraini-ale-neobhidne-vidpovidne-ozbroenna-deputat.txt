Якщо інші країни не зможуть забезпечити експорт зерна з України попри маніпуляції з боку рф, це можуть зробити ЗСУ, але для цього необхідне відповідне озброєння.

Таку думку висловив член Комітету ВР із питань аграрної та земельної політики Дмитро Соломчук під час брифінгу «російський продовольчий шантаж: реакція парламенту та світу», організованого Медіацентром Україна – Укрінформ.
«Не можна йти на «повідку» російської федерації, адже від цього залежить продовольча безпека всього світу, зокрема сотень мільйонів людських життів. Потрібно забезпечувати безпеку. Якщо цього не можуть зробити інші держави, надайте нашим ЗСУ озброєння, і вони зроблять усе можливе, аби зробити Чорне море безпечним», - зазначив народний депутат.
Він нагадав, що 31 жовтня з портів «Одеса», «Чорноморськ» та «Південний» вийшли 12 суден із 354,5 тис. тонн агропродукції до країн Африки, Азії та Європи. Серед них, зокрема, балкер Ikaria Angel з українською пшеницею для Ефіопії.
Прохід до українських портів під завантаження дозволений 4 суднам, які напередодні пройшли інспекцію Об’єднаного Координаційного Центру за участю всіх сторін, включаючи представників рф.
«Зараз українське зерно потрібне усім, а російське – нікому. Зрозуміло, що маніпуляції з боку росії будуть продовжуватись. Тут потрібна реакція не тільки ООН, Туреччини, а й всього світу. Насамперед тих країн, які потребують нашої продукції. росії потрібні катаклізми, чим більше, тим краще для неї», - резюмував Соломчук.
Як повідомлялось, 29 жовтня рф заявила про вихід із «зернової ініціативи», обґрунтувавши своє рішення атакою на кораблі чорноморського флоту у Севастопольській бухті, звинувативши в цьому Україну та Велику Британію.