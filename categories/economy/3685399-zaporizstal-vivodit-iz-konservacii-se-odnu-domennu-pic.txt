Меткомбінат «Запоріжсталь» вводить в експлуатацію доменну піч №2 після року у режимі гарячої консервації.

Як передає Укрінформ, про це повідомляє пресслужба групи «Метінвест».
«Вперше за час повномасштабного вторгнення рф на територію України комбінат «Запоріжсталь», спільне підприємство групи «Метінвест», виводить із вимушеної гарячої консервації доменну піч №2. Відтепер доменний цех Запоріжсталі працюватиме трьома доменними печами», - йдеться в повідомленні.
На підприємстві зазначають, що наразі триває роздувка ДП-2. На планові виробничі потужності доменна піч вийде вже в першій декаді квітня. Очікується, що добова продуктивність комбінату з введенням третьої печі зросте до 8 тис. т чавуну.
За інформацією компанії, у період гарячої консервації ДП-2 фахівці доменного цеху та інжинірингових служб Запоріжсталі виконали комплексне дослідження, технічне обслуговування й ремонт основних вузлів агрегата. Зокрема, зроблено глибоку ревізію механічного й електричного обладнання домни та її повітронагрівачів, проведено технічне обстеження й випробування газоочисного обладнання домни, щоб забезпечити надійність роботи ДП-2 згідно з чинним природоохоронним законодавством.
Як повідомлялося, меткомбінат «Запоріжсталь» через загострення воєнних дій у регіоні вимушено призупинив роботу в березні 2022 року. В квітні, після періоду гарячої консервації виробничих потужностей, Запоріжсталь ввела у роботу дві доменні печі – №3 та №4.
Фото: Запоріжсталь