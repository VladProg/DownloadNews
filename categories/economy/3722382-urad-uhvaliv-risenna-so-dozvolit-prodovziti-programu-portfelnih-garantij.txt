Кабінет Міністрів підтримав проєкт постанови щодо надання державних гарантій на портфельній основі.

Як передає Укрінформ, про це повідомив постійний представник Кабінету Міністрів у Верховній Раді Тарас Мельничук у Телеграмі.
"Надано у 2023 році державні гарантії для забезпечення часткового виконання боргових зобовʼязань за портфелем кредитів банків-кредиторів, наданих субʼєктам господарювання мікропідприємництва, малого та/або середнього підприємництва - резидентам України, 9 банкам-кредиторам (АТ КБ «ПриватБанк», АБ «Укргазбанк», АТ «ПУМБ», АТ «Укрексімбанк», AТ «ПроКредит Банк», АТ «Банк Кредит Дніпро», АТ АКБ «Львів», АТ «Піреус Банк МКБ», ПАТ «МТБ Банк»)", - йдеться в повідомленні.
Встановлено граничні розміри надання цих гарантій для кожного окремого банку-кредитора на загальну суму до 7,79 млрд грн.
Як повідомляв Укрінформ, Верховна Рада 3 вересня 2020 року ухвалила закон про надання державних гарантій на портфельній основі. Портфельні гарантії – це зобов'язання держави погасити перед банком до 80% кредитів (кредитного пулу) підприємця, якщо він збанкрутує.