НАЕК "Енергоатом" збільшує з 20% до 50% надбавки до посадових окладів працівникам Запорізької атомної електростанції, які не підпишуть контракт із російським росатомом.

Як передає Укрінформ, про це повідомляє пресслужба компанії у Телеграмі.
«Із 1 січня 2023 року працівникам тимчасово окупованої ЗАЕС, котрі відмовилися підписувати контракти з фейковим АО «Эксплуатирующая организация Запорожской АЭС», яким керує росатом, розмір цієї надбавки збільшать до 50%. Спільне рішення про це сьогодні, 7 листопада 2022 року, було підписане президентом ДП «НАЕК «Енергоатом» Петром Котіним та головою первинної профспілкової організації Енергоатома Олексієм Личом», - ідеться у повідомленні.
Зазначається, що Енергоатом високо цінує всі зусилля працівників станції, які продовжують забезпечувати ядерну та радіаційну безпеку в умовах окупації та постійного тиску з боку загарбників.
У компанії нагадали, що всім працівникам ЗАЕС, які зберігають вірність країні, 10 квітня були встановлені щомісячні надбавки в розмірі 20% від посадових окладів. Зараз сума нарахованих надбавок становить уже близько 500 млн грн і зберігається на спеціальному рахунку. Виплата повних нарахованих сум персоналу буде здійснена одноразово у день звільнення станції від росіян.
Як повідомлялося, працівники тимчасово захопленої Запорізької АЕС, які є внутрішньо переміщеними особами (евакуйованими з Енергодара або зони спостереження ВП ЗАЕС) і перебувають на підконтрольній Україні території та не працевлаштовані, можуть розраховувати на часткову компенсацію вартості житла. Зокрема, їм частково можуть компенсувати щомісячну плату за орендоване житло – у розмірі мінімальної зарплатні в Україні. Крім того, Енергоатом опрацьовує питання часткової компенсації за житло, пошкоджене внаслідок обстрілів.
Запорізька АЕС із 4 березня захоплена російськими військовими. Загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення зовнішнього живлення станції та звинувачуючи в цьому ЗСУ.
Окрім того, росіяни викрадають та катують працівників ЗАЕС. За даними Енергоатому, вони також розпочали на майданчику станції незаконне будівництво.