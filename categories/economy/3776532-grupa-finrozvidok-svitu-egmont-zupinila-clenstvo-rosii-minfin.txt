Егмонтська група підрозділів фінансової розвідки (Egmont Group) оприлюднила заяву щодо зупинення членства росфінмоніторингу, підрозділу фінансової розвідки (ПФР) Росії, в Egmont Group.

Як передає Укрінформ, про це повідомляє пресслужба Мінфіну.
"Керівники Egmont Group під час онлайн зустрічі 18 жовтня 2023 року досягли консенсусу, що довіру серйозно підірвано через позицію росфінмоніторингу щодо дій і політики свого уряду, а також обрані ним способи комунікації. У заяві Egmont Group підкреслено важливість міжнародного співробітництва та розвитку синергії з міжнародними партнерами (включно з міжнародними організаціями) для боротьби з відмиванням грошей та фінансуванням тероризму", - йдеться в повідомленні.
Інтереси та цілі Egmont Group зосереджено на вимогах ефективної глобальної системи співпраці у сфері протидії відмиванню коштів та фінансуванню тероризму, яка є багатовимірною та складною. У цій системі довіра є ключовим фундаментом для будь-якої співпраці.
Egmont Group заявила, що зупинення членства Росії та супутні обмежувальні заходи будуть тривати до тих пір, поки ці дії будуть практичними та необхідними для захисту інтересів і цілей організації.
«Зупинення членства росфінмоніторингу стало відповіддю на питання щодо його автономності...Контроль над ПФР вірогідно допомагає кремлю створювати складні мережі, щоб приховати походження прибутків від незаконної діяльності, включаючи корупцію та ухилення від санкцій. Рішення Egmont Group є черговим показником, що росія не дотримується міжнародних правил та стандартів співпраці, і міжнародне суспільство це розуміє», — зазначив міністр фінансів України Сергій Марченко.
Міністр фінансів також додав: «Відключення росії від захищеного вебпорталу Egmont Group є також результатом зближення Росії з такими країнами, як Північна Корея та Іран. Рішення Egmont Group мінімізувало ризик витоку до санкціонованих режимів конфіденційних звітів про підозрілі транзакції та іншої фінансової розвідки від ПФР світу».
Як повідомлялось, згідно з рекомендаціями Групи з розробки фінансових заходів боротьби з відмиванням грошей (FATF): «Підрозділ фінансової розвідки має бути операційно незалежним та автономним. Це означає, що ПФР повинен мати повноваження та спроможність вільно здійснювати свої функції з урахуванням автономного прийняття рішення щодо аналізу, надсилання запиту та/або передачі конкретної інформації. У всіх випадках це означає, що ПФР повинен мати незалежне право направляти або передавати інформацію до компетентних органів».
Фото: Wikimedia