У Міністерстві фінансів розраховують до кінця року залучити від міжнародних партнерів 7,8 млрд дол. США.

Про це під час брифінгу в медіацентрі Україна-Укрінформ повідомив міністр фінансів Сергій Марченко.
"У листопаді очікуються надходження близько 4,8 млрд доларів, зовнішнє фінансування на грудень - близько 3 млрд дол.", - сказав Марченко.
Він зазначив, аби мова йшла про такий рівень фінансування у вересні-жовтні, то ситуація була б досить позитивною, але оскільки йдеться про останні місяці року, коли видатки є чи не найвищими, то звісно ситуація є дещо складнішою.
"Ми зараз шукаємо всі можливості, щоб безболісно пройти листопад і грудень, і провести усі необхідні видатки", - сказав Марченко.
Як повідомляв Укрінформ, 9 листопада Єврокомісія оголосила план надання Україні 18 мільярдів євро у 2023 році.