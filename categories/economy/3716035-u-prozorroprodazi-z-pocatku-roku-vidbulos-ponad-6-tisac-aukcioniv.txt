У системі Prozorro.Продажі з початку 2023 року успішно завершилися 6,1 тис. аукціонів.

Про це повідомляє АТ «Прозорро.Продажі» у Фейсбуці, передає Укрінформ.
"За 2023 рік у системі Прозорро.Продажі успішно завершилося понад 6,1 тис. онлайн-аукціонів, які поповнили бюджети різних рівнів на 2,77 млрд гривень", - йдеться в повідомленні.
Зазначається, що у п'ятірку найбільш прибуткових напрямів входять: продаж активів банків-банкрутів (1,36 млрд грн), мала приватизація державної та комунальної власності (420 млн гривень), продаж майна та активів (370 млн гривень), продаж та оренда землі (265 млн гривень), аукціони в межах справ про банкрутство (149 млн грн).
Лідерами за кількістю успішно проведених аукціонів є: оренда державного та комунального майна (2 178), оренда вагонів (1 144) та земельні торги (1 130).
Як повідомляв Укрінформ, за час проведення онлайн-аукціонів малої приватизації в електронній системі Prozorro.Продажі Львів заробив 1 млрд гривень до свого бюджету.