Станом на 2 червня енергосистема працює стабільно, але внаслідок нічного обстрілу вимикалися лінії електропередачі у Києві та області.

Як передає Укрінформ, про це повідомляє пресслужба Міністерства енергетики.
«Уночі ворог завдав чергового масованого ракетно-дронового удару. Зокрема, ворожою ціллю стали Київ та Київська область. Внаслідок обстрілу є пошкодження та технологічні порушення. Були зафіксовані вимкнення кількох ліній електропередачі», – йдеться у повідомленні.
Зазначається, що на Донеччині внаслідок обстрілів було знеструмлено 8 населених пунктів. Під удар потрапив і об’єкт генерації електроенергії - пошкоджено тепломережу. Також без живлення залишилася шахта.
На Харківщині через обстріли без електроенергії - понад 13 тисяч споживачів. Через попередні обстріли також залишається без світла частина споживачів у Сумській, Запорізькій, Херсонській, Чернігівській областях.
Ремонтні бригади працюють там, де це дозволяє безпекова ситуація. За добу вдалося повернути світло для майже 25 тис. споживачів. Більшість із них – це абоненти в Донецькій та Херсонській областях. На Херсонщині заживили населений пункт, який був знеструмлений з початку деокупації.
«Енергетична система працює стабільно. Дефіцит електроенергії відсутній. Комерційний імпорт електроенергії склав 388 МВт/год. Експорт до Польщі склав 1000 МВт/год.», – повідомили в Міненерго.
У міністерстві також додали, що за добу обсяг природного газу в українських сховищах зріс на 27,4 мільйона кубометрів. Запаси блакитного палива складають понад 9,5 мільярда метрів кубічних.
Як повідомлялося, сили та засоби протиповітряної оборони вночі 2 червня знищили усі 15 російських крилатих ракет та 21 ударний дрон.