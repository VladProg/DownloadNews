За січень - жовтень чистий прибуток платоспроможних банків становив 11 млрд грн.

Як передає Укрінформ, про це повідомляє пресслужба Національного банку в Телеграмі.
"Платоспроможні банки отримали 11,0 млрд грн чистого прибутку за січень – жовтень 2022 року порівняно з 58,4 млрд грн чистого прибутку за січень – жовтень 2021 року", - йдеться в повідомленні.
Зазначається, що доходи банків зросли на 32% порівняно з результатом січня – жовтня 2021 року і становили 286,9 млрд грн, витрати – на 73%, до 275,9 млрд грн, зокрема відрахування в резерви зросли у 14,1 раза, до 107,0 млрд грн.
Як повідомляв Укрінформ, у 2021 році платоспроможні банки отримали історично рекордні 77,5 млрд грн чистого прибутку, що майже вдвічі більше, ніж у 2020-му (39,7 млрд грн), та на 33% більше, ніж у докризовому 2019-му (58,4 млрд грн).