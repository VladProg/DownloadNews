Загальна сума збитків, заподіяних інфраструктурі України внаслідок повномасштабного вторгнення росії, становить 143,8 млрд доларів.

Як передає Укрінформ, про це повідомляє Київська школа економіки (KSE).
«Станом на лютий 2023 року загальна сума збитків, завданих інфраструктурі України через повномасштабне вторгнення росії, збільшилася ще на $6 млрд і складає $143,8 млрд (за вартістю заміщення)», - йдеться в повідомленні.

За даними дослідників, за рік війни загалом пошкоджено або зруйновано понад 150 тис. житлових будинків. Сума збитків від руйнувань житлового фонду сягнула $53,6 млрд.
На другому місці — сфера інфраструктури. За підсумками року повномасштабної війни збитки цієї сфери оцінюються у $36,2 млрд. Протягом цього часу було зруйновано або пошкоджено понад 25 тис. км доріг державного та місцевого значення та 344 мости і мостові переходи.
У нових обрахунках вперше додана сума збитків лісам України, яка за підсумками першого року повномасштабної війни, становить $4,5 млрд.
Продовжують зазнавати пошкоджень і руйнувань освітні заклади — таких наразі 3170. З-поміж них майже 1500 закладів середньої освіти, 909 — дошкільної, 528 — вищої. Станом на кінець лютого 2023 року на $300 млн у порівнянні з грудневими обрахунками зросли збитки сфери освіти — до $8,9 млрд.

Зросли також збитки, завдані енергетиці України, розмір яких становить $8,1 млрд.
Ще на $2,1 млрд зросла сума прямих втрат, завдана агропромисловому комплексу та земельним ресурсам. Наразі оцінка збитків цієї сфери сягає $8,7 млрд.
На кінець лютого суттєво зросла також кількість пошкодженого та зруйнованого транспорту. У порівнянні з обрахунками на кінець 2022 року кількість таких автомобілів зросла на 28,5 тис., до 223,4 тис. на $3,1 млрд.
За обрахунками, на кінець зими 2023 року сума збитків, завдана торгівлі, зросла до $2,6 млрд.
Медичній галузі завдано руйнувань інфраструктури ще на $100 млн, відтак загальні прямі збитки цієї сфери оцінюються у $1,8 млрд.
Водночас в останніх підрахунках експерти проєкту KSE «росія заплатить» знизили оцінку збитків промисловості та підприємств з $13 млрд станом на грудень 2022 року до $11,3 млрд на кінець лютого 2023-го. Зменшення відбулось через переоцінку статусу підприємств після надходження оновленої інформації про результати пошкоджень активів після обстрілів. Окремі підприємства були перекласифіковані та згодом увійдуть до розрахунків втрат інших секторів економіки.
Як повідомлялося, 7 березня Кабінет Міністрів ухвалив Положення про Державне агентство відновлення та розвитку інфраструктури. Його створено на базі агентств Укрінфрапроєкт та Укравтодор, які реалізовували проєкти у дорожній галузі.