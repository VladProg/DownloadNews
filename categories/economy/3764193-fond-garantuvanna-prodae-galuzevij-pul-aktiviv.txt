У системі Прозорро.Продажі 9 жовтня відбудеться аукціон з продажу другого пулу, сформованого Фондом гарантування вкладів фізичних осіб за так званим галузевим підходом.

Як передає Укрінформ, про це повідомляє пресслужба Фонду гарантування.
«Так, до складу лоту увійшли права вимоги за 60 договорами, спільною ознакою яких є КВЕД боржника - оптова та роздрібна торгівля», - йдеться в повідомленні.
Серед включених до складу пулу активів – 41 кредитний договір суб’єктів господарювання, 17 позицій дебіторської заборгованості та два кредити фізичних осіб. Загальна заборгованість склала понад 538 млн грн, із них 282 млн грн заборгованість за договорами з АТ «МР Банк», 190 млн грн – за договорами ПАТ «Промінвестбанк» та 66 млн грн – за договорами АТ «Мегабанк».
Кожен актив, включений до складу лоту, щонайменше 4 рази виставлявся на індивідуальний продаж у системі Прозорро.Продажі, але так і не був реалізований.
У забезпечення виконання зобов’язань перед банками оформлено транспортні засоби, магазини, об’єкти житлової та комерційної нерухомості, фінансову поруку тощо. Початкова ціна реалізації лоту – 53,8 млн грн.
Торги пройдуть за голландською моделлю аукціону, відкрито і прозоро. Кошти, отримані від продажу активів, будуть спрямовані на розрахунки із кредиторами банків, що ліквідуються.
Як повідомляв Укрінформ, Фонд гарантування вкладів фізичних осіб запустив «пілотний проєкт», відтепер пули кредитів суб’єктів господарювання, які перебувають на балансі банків, що ліквідуються, формуватимуться за новим галузевим підходом.