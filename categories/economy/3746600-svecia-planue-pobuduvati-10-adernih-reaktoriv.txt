Уряд Швеції заявив про необхідність утричі збільшити потужності ядерної енергетики протягом кількох наступних десятиліть, щоб задовольнити різкий попит на електроенергію.

Про це заявила міністр з питань клімату та навколишнього середовища Швеції Роміна Пурмохтарі, передає Укрінформ із посиланням на Bloomberg.
За її словами, до 2045 року необхідно побудувати щонайменше 10 нових звичайних реакторів. На сьогодні у країні працює шість реакторів.
Пурмохтарі зазначила, що Швеції потрібні всі нові енергетичні потужності, які країна може отримати, оскільки попит може подвоїтися протягом наступних кількох десятиліть на тлі електрифікації промисловості та транспорту. Нові атомні станції є основою стратегії уряду щодо розширення виробництва електроенергії.
Vattenfall AB і фінська Fortum Oyj вивчають створення невеликих модульних реакторів, які можуть бути здані в експлуатацію в першій половині наступного десятиліття.
Як повідомляв Укрінформ, Франція випередила Швецію та стала найбільшим експортером електроенергії в Європі, тоді як Німеччина перетворилася з експортера в імпортера протягом першої половини цього року.