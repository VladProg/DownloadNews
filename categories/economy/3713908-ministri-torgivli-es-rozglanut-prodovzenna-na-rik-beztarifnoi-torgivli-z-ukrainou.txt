Міністри з питань торгівлі, які зустрінуться 25 травня у Брюсселі в рамках Ради міністрів ЄС із зовнішніх відносин, розглянуть рішення щодо продовження на наступний рік режиму безтарифної торгівлі між ЄС та Україною.

Про це у Брюсселі перед початком зустрічі заявив міністр з міжнародного розвитку та зовнішньої торгівлі Швеції Йоган Форселл, повідомляє кореспондент Укрінформу.
«Ми сподіваємось мати сьогодні рішення стосовно продовження правил застосування антидемпінгових та митних заходів щодо України. Це означає, що ми будемо продовжувати вільний від тарифів експорт з України до Європейського Союзу ще рік. Я дуже пишаюся тим фактом, що ми змогли прийняти таке рішення під час Шведського головування в ЄС», – зазначив шведський урядовець.
Він наголосив, що це рішення є важливим у багатьох вимірах.
«Це дуже важливо для України, яка може продовжувати свій експорт на весь європейський ринок. І це також важливий крок для нас, щоб більше наблизити Україну до Європейського Союзу, як країну-кандидата. Більше торгівлі між Європейським Союзом та Україною також означає, що потреба у закордонній допомозі буде меншою. Тож це взаємно виграшна ситуація для всіх сторін», – додав Форселл.
Він повідомив також, що ключовими питаннями порядку денного зустрічі міністрів торгівлі сьогодні є розвиток торгівлі зі Сполученими Штатами, економічні та торговельні відносини з Китаєм, а також координація зусиль з реформування СОТ.
Як повідомлялося, цього тижня Рада міністрів ЄС із зовнішніх відносин вже розглянула питання, пов’язані із зовнішньою політикою ЄС, із реагуванням на виклики у сфері безпеки й оборони, та розглядає сьогодні зовнішні аспекти міжнародної торгівлі.
Під час розгляду всіх згаданих тем європейські урядовці приділяли велику увагу ситуації в Україні, а також подоланню наслідків, які принесла Європі та світу російська загарбницька війна проти України.