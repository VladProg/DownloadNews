Європейський банк реконструкції та розвитку виділить до 3 мільярдів євро протягом 2022-2023 років, щоб допомогти українському бізнесу та економіці продовжувати функціонувати.

Як передає Укрінформ, про це йдеться у пресрелізі ЄБРР.
У ЄБРР зазначили, що з початку повномасштабного вторгнення рф Україні було виділено понад 1 мільярд євро фінансової допомоги, і цю цифру планується потроїти до кінця 2023 року.
«Основна увага буде зосереджена на підтримці «реальної» економіки – енергетичної та продовольчої безпеки, відновленні залізничної інфраструктури та підтримці фармацевтичної промисловості», - йдеться у пресрелізі ЄБРР.
Президентка Європейського банку реконструкції та розвитку Оділь Рено-Бассо зазначила, що нещодавня зустріч в Україні з Президентом Володимиром Зеленським не залишила у неї «жодних сумнівів щодо масштабу необхідної допомоги, і ЄБРР сповнений рішучості зробити все можливе, щоб зіграти свою роль».
«ЄБРР є найбільшим інституційним інвестором в Україні, зв’язки з яким тягнуться вже 30 років. Це жахливо спостерігати за збитками, завданими вторгненням росії, і водночас зворушливо бачити стійкість населення. Я це говорила 24 лютого і буду говорити – ми на боці України», - додала вона.
Як повідомляв Укрінформ, у вересні в ЄБРР заявили, що додатково виділять Укрзалізниці 98,5 мільйона євро на підтримку ліквідності.