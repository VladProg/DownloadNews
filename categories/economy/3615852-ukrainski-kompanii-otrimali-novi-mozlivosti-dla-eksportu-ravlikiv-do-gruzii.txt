У жовтні українські дипломати та Держпродспоживслужба відкрили новий ринок для українського експорту равликів, призначених для споживання людиною. Віднині українські компанії отримали нові можливості для експорту цієї продукції до Грузії та транзитом через її територію.

Про це йдеться у повідомленні МЗС України, передає Укрінформ.
Відповідно до нього, українська сторона погодила відповідну форму офіційного сертифіката з Національним агентством з питань харчових продуктів Грузії.
“В умовах війни МЗС докладає максимум зусиль задля створення нових можливостей на іноземних ринках для українського бізнесу. Наша мета полягає в тому, щоб допомогти українським компаніям вистояти у цей складний час, а також зміцнити економіку України”, - зазначив міністр закордонних справ Дмитро Кулеба.
МЗС також підкреслило, що воно продовжує працювати над створенням можливостей для українського бізнесу на світових ринках та надає експортерам підтримку в рамках створеної міністерством платформи NAZOVNI, яка функціонує за принципом “єдиного вікна”. Ця важлива робота сприяє зміцненню економіки України в воєнний час, збільшує долю малого та середнього підприємництва в структурі торгівлі, підкреслено у повідомленні. Бізнес, який зареєструвався на платформі, отримує допомогу дипломатів, зокрема контакти потенційних партнерів та план дій, щоб почати експорт.
Як повідомлялося, у травні Міністерство закордонних справ завершило підключення всіх посольств до нової цифрової платформи МЗС України NAZOVNI, яка створює нові можливості для українських експортерів.