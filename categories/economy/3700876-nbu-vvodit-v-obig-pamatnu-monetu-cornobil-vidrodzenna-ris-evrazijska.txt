Національний банк продовжує випуск серії пам’ятних монет, присвячених відродженню дикої природи на території Чорнобильського заповідника.

Як передає Укрінформ, про це повідомляє пресслужба НБУ у Фейсбуці.
"Символічно, що сьогодні, в 37-му річницю Чорнобильської катастрофи, НБУ вводить в обіг пам’ятну монету "Чорнобиль. Відродження. Рись євразійська", - йдеться у повідомленні.

Зазначається, що на аверсі монети в центрі розміщено символічне колесо життя, що знаменує відродження природи: стилізований міжнародний знак “Радіаційна загроза”, оповитий листям, навколо якого тварини, популяції яких розвиваються у 30-кілометровій зоні відчуження, зокрема лелеки чорного, коня Пржевальського, рисі, зубра, лося та бурого ведмедя.
На реверсі на тлі пейзажу зображено рись, над якою ліворуч на дзеркальному тлі напис: рись/євразійська/; угорі – рись та рисенята. Номінал пам’ятної монети – 5 грн, тираж – 40 000 шт.
Як повідомлялося, аварія на четвертому блоці Чорнобильської АЕС сталася 26 квітня 1986 року.