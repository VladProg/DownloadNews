російська енергетична війна проти України змусила громади прискорити «зелену» трансформацію на локальному рівні.

Про це в розмові з Укрінформом сказав директор Асоціації сонячної енергетики Артем Семенишин.
«Сонячна енергетика дає можливість як найшвидше побудувати нові генеруючі потужності. Зараз громади, муніципалітети з усіх регіонів України звертаються до Асоціації з проханням допомогти реалізувати проєкти сонячних електростанцій, або знайти під це інвестиції. Коли централізована мережа не працює, то в громадах, де є сонячні станції, електроенергія є автономною. "Зелена" енергетика – це нова енергетична реальність», - заявив Семенишин.
За його словами, йдеться насамперед про проєкти для водоканалів, лікарень тощо.
Експерт послався на останні дані Енергетичної Хартії, згідно з якими близько 13-15% сонячних електростанцій в Україні пошкоджено, знищено або захоплено ворогом. Якщо порівнювати із втратами вітроенергетики, понад 75% потужностей якої є наразі недосяжними, це ніби набагато менше, але в реальному вимірі це досить велика потужність – близько 1 ГВт СЕС.
«Але і зараз сонячна енергетика продовжує розвиватися. Вже у Херсонській, Харківській і Миколаївській областях відновлюють промислові і домашні сонячні електростанції. При регулярних відключеннях «зелена» енергетика часто стає єдиним локальним джерелом електроенергії», - розповів директор Асоціації.
Він вбачає значний потенціал для співробітництва України з європейськими країнами на цьому напрямку.
«Якщо Німеччина має за мету пришвидшити відмову від газу та досягти цілей декарбонізації, Україна з її потенціалом генерації електроенергії з відновлюваних джерел може бути дуже сильним союзником, з точки зору постачання електроенергії в об'єднану мережу ЄС», - підкреслив Семенишин.
З іншого боку, Україна зацікавлена в інвестиціях для відновлення, відбудови, а німецьким компаніям потенційно цікаво реалізовувати в Україні інвестиційні проєкти в сфері «зеленої» енергетики.
«Німеччина є стратегічним союзником «зеленого» відновлення України та відбудови. Для нас це можливість побудувати «правильну» нову енергосистему в Україні, засновану насамперед на чистих джерелах енергії. Ми розуміємо, що для України це історичний шанс стати на правильний шлях траєкторії енергетичного переходу», - сказав Семенишин.
Експерт не бачить сенсу будувати в Україні нові атомні чи інші електростанції, які використовують викопне паливо, внаслідок високих безпекових ризиків та ризику знову бути залежними від паливних елементів або ціни на газ.
"Є кращі та ефективніші рішення, про які говорили на берлінському Форумі. Проєкти «зеленої» енергетики дозволяють поєднувати найкращі, найдешевші, кліматично нейтральні технології", - підсумував експерт.
На полях 9-го Берлінського енергетичного діалогу 28-29 березня представники асоціацій, які працюють у галузі відновлюваних джерел енергії, зустрічалися зі своїми німецькими колегами.
Було підписано Меморандум порозуміння та співробітництво між асоціаціями «зеленої» енергетики України та ФРН.