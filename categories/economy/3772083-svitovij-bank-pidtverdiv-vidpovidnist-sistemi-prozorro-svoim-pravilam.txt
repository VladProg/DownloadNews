Світовий банк схвалив використання Prozorro для всіх проєктів, які фінансує в Україні.

Як передає Укрінформ, про це повідомляє пресслужба Мінекономіки.
"Автори оцінки дійшли до висновку, що “система електронних закупівель Prozorro може використовуватися в рамках проєктів, що фінансуються Світовим банком, для закупівель товарів та робіт як для національних (до 5 млн євро), так і для міжнародних (від 5 млн євро) тендерних процедур”, - йдеться в повідомленні.
Відповідно до рекомендацій Світового банку, нова процедура Prozorro передбачає можливість приймати пропозиції учасників у різних валютах, поетапно розглядати пропозиції, обирати переможця не лише за ціновим критерієм тощо. Найближчим часом Міністерство економіки України та ДП “Прозорро” проведуть навчання з використання електронної системи закупівель для виконавців проєктів Світового банку в Україні.
“Уряд щиро вдячний Світовому банку не лише за стійку підтримку України, а й за готовність застосувати Prozorro в межах проєктів, які він фінансує. Система Prozorro добре знайома українському бізнесу, тож її використання міжнародними фінансовими організаціями дозволить українським підприємцям максимально долучатися до ланцюгів постачання для відновлення України. Це те, що надасть поштовху локальному бізнесу, виробникам, а відтак посилить стійкість нашої економіки”, — зазначила перший віцепрем'єр-міністр України – міністр економіки України Юлія Свириденко.
Варто зазначити, що розроблена в системі Prozorro процедура не лише відповідає всім вимогам Світового банку, а й дозволяє гнучко налаштувати свою закупівлю відповідно до правил інших міжнародних організацій та донорів.
Щоб систему Prozorro могли використовувати різні банки розвитку та міжнародні організації, державне підприємство “Прозорро” спеціально розробило процедуру для донорських закупівель за принципом конструктора.
Як повідомлялось, до розробки нової процедури в Prozorro Світовий банк передбачав можливість використовувати українську систему електронних закупівель лише для закупівель до 5 млн євро. Натомість після запровадження вдосконалень позиція Світового банку полягає в тому, що всі закупівлі, які фінансує World Bank для відновлення України, рекомендовано проводити в Prozorro.