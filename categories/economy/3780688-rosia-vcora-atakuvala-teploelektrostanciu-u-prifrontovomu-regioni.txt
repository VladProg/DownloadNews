Росія вчора ввечері атакувала одну з теплоелектростанцій ДТЕК у прифронтовому регіоні.

Як передає Укрінформ, про це у Телеграмі повідомляє Група ДТЕК.
"Внаслідок терористичного обстрілу було серйозно пошкоджено обладнання, через це без світла та води опинилися мешканці одного з населених пунктів поряд зі станцією. На щастя, обійшлося без постраждалих", - ідеться у повідомленні.
Одразу після припинення обстрілів енергетики ДТЕК розпочали активну роботу з усунення наслідків. Зараз вони докладають усіх зусиль для якнайшвидшого відновлення енергопостачання у домівках українців.
Як повідомляв Укрінформ, за словами міністра внутрішніх справ Ігоря Клименка цієї ночі російські військові завдавали удари по енергетичній та цивільній інфраструктурі, зокрема на Донеччині вразили об’єкт енергетичної інфраструктури та хлібозавод.
Фото ілюстративне