Міністерство економіки напрацьовує механізми фінансування ключових галузей економіки за координації Світового банку.

Як передає Укрінформ, про це повідомляє пресслужба Мінекономіки за підсумками зустрічі першого віце-прем’єр-міністра України – міністра економіки України Юлії Свириденко з регіональним віцепрезидентом Світового Банку Анною Б’єрде.
«Уряд України тісно співпрацює з країнами-донорами, Європейською Комісією та Світовим Банком для забезпечення фінансування пріоритетних галузей економіки, покриття дефіциту бюджету, розвитку приватного сектору. Ми очікуємо на залучення $3,1 млрд дол., які мобілізують більше ніж $18 млрд дол. для економіки України. Ми звертаємось до наших іноземних партнерів для співфінансування ключових галузей економіки та координації проектів з відновлення України», - зазначила Свириденко.
Зазначається, що серед пріоритетних напрямів на сьогодні є страхування воєнних та політичних ризиків, зокрема, йдеться про створення цільового міжнародного трастового фонду перестрахування та страхування воєнних ризиків для малого та середнього бізнесу. Реалізація цього проекту зробить доступними страхові продукти, що збільшить приток прямих іноземних інвестицій в Україну та мобілізує внутрішній ре-інвестиційний потенціал.
Також сторони обговорили розширення доступу до фінансування програмою 5-7-9, підтримку експортно-орієнтованих підприємств МСБ та мікробізнесів, енергопостачання та грантову підтримку аграрного сектору. Крім того, у пріоритеті Уряду – підтримка переробної промисловості. Завдяки співфінансуванню з державного бюджету та подвійному мультиплікатору очікується кумулятивний ефект підтримки цього сектору у розмірі більше ніж $1 млрд дол.
Сторони продовжуватимуть співпрацю, зокрема, на базі Координаційної платформи донорів для підтримки відновлення та реконструкції в Україні. Платформа дозволить забезпечити тісну координацію зусиль міжнародних донорів та фінансових організацій, а також прозоре та підзвітне надання підтримки.
Як повідомляв Укрінформ, відновлення економіки України після завершення розв’язаної росією війни коштуватиме 411 млрд доларів, що у 2,6 раза перевищує очікуваний ВВП України у 2022 році.