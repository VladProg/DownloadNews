Відновлення економіки та забезпечення сталого зростання - один з пріоритетів схваленого урядом проєкту закону про державний бюджет на 2024 рік.

На цьому акцентувала перший віцепрем’єр-міністр України - міністр економіки Юлія Свириденко, передає Укрінформ з посиланням на пресслужбу Мінекономіки.
"Ми посилюємо наступного року програми підтримки вітчизняного бізнесу, який є драйвером відновлення. Та закладаємо на їх реалізацію в бюджеті-2024 понад 30 млрд грн. Стимулюємо залучення інвестицій у відбудову через механізми державно-приватного партнерства та підтримку інвесторів на державному рівні. Розширюватимемо мережу індустріальних парків, продовжимо фокусуватись на пріоритетному розмінуванні сільгоспземель, щоб якнайшвидше відновити їх використання аграріями”, - зазначила Свириденко.
Вона наголосила, що українська економіка продемонструвала надзвичайну стійкість та адаптивність в умовах війни і після серйозного падіння минулого року, цьогоріч вже почала відновлюватись. І головне завдання на наступний рік - прискорити наявний темп відновлення та забезпечити стале зростання.
Проєктом держбюджету на 2024 передбачено виділення коштів на:
- підтримку бізнесу через Фонд розвитку підприємництва (зокрема, через програму “Доступні кредити 5-7-9%”) - 18 млрд грн;
- надання бізнесу грантів на створення або розвиток переробних підприємств, садівництва та тепличного господарства - 1,4 млрд грн;
- державну підтримку внутрішнього попиту на вітчизняні товари та послуги, щоб стимулювати розвиток українського виробника - 3 млрд грн;
- державну підтримку реалізації інвестиційних проєктів із значними інвестиціями - 3 млрд грн;
- стимулювання створення індустріальних парків - 1 млрд грн;
- гуманітарне розмінування сільгоспземель - 2 млрд грн.
Відповідно до проєкту державного бюджету на 2024 рік зростання ВВП прогнозується на рівні 5%.
Як повідомлялося, Кабінет Міністрів на засіданні в п’ятницю затвердив законопроєкт про державний бюджет на 2024 рік з власними доходами загального фонду бюджету у 1 трлн 560 млрд грн та видатками загального фонду у 3 трлн 108 млрд грн.