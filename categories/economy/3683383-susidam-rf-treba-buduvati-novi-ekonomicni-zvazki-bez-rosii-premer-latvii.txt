Країни Європи, які межують з росією, мають усвідомити, що економічна співпраця з рф зупинилася надовго, і пора вибудувати систему нових економічних зв’язків, які змінять економічне обличчя цієї частини Європи.

Про це заявив прем’єр-міністр Латвії Кріш’янам Каріньш на спільному з Прем’єр-міністром України Денисом Шмигалем брифінгу в Києві, повідомляє кореспондент Укрінформу.
Глава латвійського уряду зауважив, що наразі не всі в Європі зрозуміли, що спільна європейська економіка змінилася докорінно і безповоротно, тому що співпраця з росією зупинилася не на період війни, а надовго в осяжному майбутньому.
«Це означає, що всі ми, хто має росію як сусіда - я маю на увазі Фінляндію, Естонію, Латвію, Литву, Польщу, Україну, Молдову, Румунію, Болгарію - маємо розуміти, що настав час нової кооперації і нових економічних зв’язків, які змінять економічне обличчя нашої частини Європи. Таким чином формується нова вісь з півночі на південь. Це буде вісь логістики, нових капіталовкладень, нової економічної співпраці, і в такий спосіб ми зможемо компенсувати ті втрати, які ми всі маємо від того що змінилися напрями нашої економічної діяльності і зовнішньої торгівлі», - сказав Каріньш.
Як повідомлялося, президент Латвії Егілс Левітс на спільній з Президентом Володимиром Зеленським пресконференції у Львові заявив, що у латвійському бюджеті на 2023 рік передбачено кошти на допомогу Чернігівській області, яка постраждала внаслідок російської агресії.