У Європейському Союзі розглядають можливість надання Україні до 1 млрд євро для викупу зерна у аграріїв.

Про це заявив народний депутат, член Комітету ВРУ з питань аграрної та земельної політики Дмитро Соломчук під час брифінгу у Медіацентрі Україна – Укрінформ.
"Ми чекаємо рішення Європейського Союзу про виділення досить немаленької суми грошей для викупу якоїсь частини українського збіжжя в українських фермерів для того, щоб у них були кошти на посівну та виплати за паї. Сьогодні йде мова про 1 млрд євро. Побачимо, яке вони приймуть рішення. Але це дуже важливо, щоб держава за європейські кошти викупила врожай", - сказав він.
Соломчук зазначив, що така підтримка дозволить українським аграріям отримати кошти для подальшої роботи.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. Заборона була введена на місяць і 5 червня продовжена до 15 вересня 2023 року.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи. При цьому, деякі країни-ініціатори цієї заборони, зокрема Польща, заявляють, що продовжать обмеження імпорту української агропродукції, навіть якщо Єврокомісія ухвалить рішення про його скасування.