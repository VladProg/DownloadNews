Правоохоронці повідомили про підозру голові правління одного з найбільших гірничо-збагачувальних комбінатів України за несплату понад 2 млрд грн податків.

Як передає Укрінформ, про це повідомляє Офіс генерального прокурора.
За процесуального керівництва Офісу генерального прокурора повідомлено про підозру голові правління одного з найбільших ГЗК України, яке здійснювало видобуток залізної руди.
Йому інкриміновано умисне ухилення від сплати податків в особливо великому розмірі та службове підроблення (ч. 3 ст. 212, ч. 2 ст. 28 ч. 1 ст. 366 Кримінального кодексу України).
За даними слідства, підозрюваний з квітня 2018 року по лютий 2022 року за попередньою змовою з головним бухгалтером та іншими особами подали до податкового органу податкові декларації з рентної плати за період 2018-2021 років, які містили завідомо неправдиві відомості, в частині заниження суми рентної плати.

Це призвело до ненадходження до державного бюджету податків у сумі понад 2,2 млрд грн.
«При цьому службові особи гірничо-збагачувального комбінату були обізнані з порядком нарахування та сплати рентної плати, а також з об’єктом оподаткування рентною платою за користування надрами для видобування корисних копалин», - сказано в повідомленні.
У кримінальному провадженні за цими фактами раніше повідомили про підозру головному бухгалтеру цього ГЗК.
Наразі підозрюваний утримується під вартою в іншому кримінальному провадженні - за фактом незаконного видобутку та використання корисних копалин, що завдало державі близько 157 млрд грн збитків.
Як повідомляв Укрінформ, у вересні голові правління гірничо-збагачувального комбінату, що належить до групи компаній, власником яких є народний депутат VII та VIII скликань, повідомили підозру у незаконному видобуванні надр на понад 157 млрд грн.
Фото: ОГП