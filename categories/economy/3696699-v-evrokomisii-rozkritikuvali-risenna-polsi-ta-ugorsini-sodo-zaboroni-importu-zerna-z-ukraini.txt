Європейська комісія (ЄК) вважає неприйнятними односторонні торговельні рішення Польщі та Угорщини, які заборонили імпорт українського зерна та інших сільськогосподарських продуктів.

Як передає Укрінформ, про це йдеться у надісланій Reuters заяві від речника ЄК.
«Ми знаємо про заяви Польщі та Угорщини щодо заборони імпорту зерна та іншої сільськогосподарської продукції з України. У цьому контексті важливо підкреслити, що торговельна політика є виключною компетенцією ЄС, тому односторонні дії є неприйнятними», - йдеться у заяві.
Речник ЄК додав, що у такі складні часи вкрай важливо координувати та узгоджувати всі рішення всередині ЄС.
Як повідомляв Укрінформ, Угорщина слідом за Польщею тимчасово ввела заборону на імпорт зерна та олійних культур з України.
Польські аграрії упродовж останніх кількох місяців проводили масові акції протесту, виступаючи проти перевезення через територію Польщі до третіх країн української агропродукції. Вони підкреслювали, що значна частина українського зерна не перевозиться транзитом далі, а осідає в Польщі, знижуючи тим самим закупівельні ціни в РП на збіжжя польських аграріїв. Під тиском фермерів уряд Польщі звернувся до Єврокомісії про відмову від нульового мита на українську агропродукцію. Утім Єврокомісія не виконала головну вимогу польських аграріїв про введення мита на українські товари сільськогосподарського призначення і продовжила ще на рік, до 5 червня 2024 року, угоду про безмитне ввезення товарів з України.
5 квітня на тлі кризи з українським збіжжям у відставку подав попередній міністр сільського господарства Польщі Генрик Ковальчик. На його місце було призначено Роберта Телуса, який того ж дня зібрав міжвідомчий кризовий штаб щодо розв'язання проблеми з напливом на польський ринок українського збіжжя.
Президент України Володимир Зеленський під час офіційного візиту до Польщі 5 квітня обговорив це питання з прем'єр-міністром Польщі Матеушем Моравецьким. Після цього під час брифінгу для ЗМІ він заявив, що цю проблему буде вирішено найближчим часом.
Під час зустрічі 7 квітня на кордоні з польським колегою Телусом міністр аграрної політики та продовольства України Сольський заявив, що Україна призупинить до нового сезону експорт у Польщу пшениці, кукурудзи, ріпаку і соняшнику.