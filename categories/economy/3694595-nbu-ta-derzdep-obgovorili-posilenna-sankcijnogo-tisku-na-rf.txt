Національний банк та Держдепартамент США обговорили дії, необхідні для посилення санкційного тиску на рф. Пріоритетними цілями є ключові фінустанови на ринку капіталу рф та російські банки.

Як передає Укрінформ, про це повідомив у Фейсбуці голова Національного банку Андрій Пишний за підсумками зустрічі з керівником Офісу з координації санкцій Державного департаменту США Джеймсом О’Браєном.
"Держави санкційної коаліції доклали значних зусиль для запровадження санкцій проти російських фінустанов. І роль США в цьому результаті надзвичайно вагома. Розповів про окремий напрям НБУ з підтримання санкційної політики України, робота за яким у останні 6 місяців була систематизована та відчутно посилена. Маємо реальні напрацювання і будемо нарощувати нашу експертність та важелі впливу", - сказав Пишний.
Він висловив упевненість, що Держдепартамент є надійним партнером на цьому шляху, тому регулятор буде формувати пряму комунікацію з ним, щоб забезпечити швидке прийняття рішень та їх максимальну ефективність.
"Обговорили з паном О’Браєном конкретні дії, необхідні вже зараз для посилення санкційного тиску на рф. Пріоритетними цілями, які мають потрапити під обмеження, є ключові фінустанови на ринку капіталу рф, а також російські банки, у першу чергу ті, які обслуговують російський ВПК", - підкреслив Пишний.

Фото: Андрій Пишний


Він зазначив, що кожна з цих фінустанов так чи інакше є активом кремля, а це автоматично прирівнює їх до «гаманців», з яких фінансується війна, або за допомогою яких створюються інструменти для обходу уже існуючих санкцій. Мають діяти й персональні обмеження проти керівників банківського та фінансового сектору.
За словами голови НБУ, Україна також підтримує комунікацію з FATF. Головна мета – внесення росії до країн «чорного списку FATF». Для цього є всі підстави, вважає Пишний.
"Достатньо лише подивитися на те, як стрімко розвивається співпраця росії з Іраном, як лунають повідомлення про інтеграцію їхніх систем міжбанківського зв’язку та потенційну інтеграцію платіжних систем МІР та Шетаб. Такий сценарій означає тільки одне – Іран отримає доступ до світової фінансової системи та ресурсів, які можуть спрямовуватися на фінансування розроблення зброї масового знищення, терористичної діяльності та постачання озброєння", - зауважив очільник Нацбанку.
Він виокремив іще один напрямок спільної роботи – забезпечення виходу з ринку рф міжнародних банківських груп.
"В умовах запроваджених росією обмежень процедура виходу стала складнішою, але залишатися там неприйнятно. Саме тому закликаємо партнерів долучатися до колективного пошуку механізму для стимулювання міжнародних банків вийти з російського ринку", - підсумував Пишний.
Як повідомляв Укрінформ, голова Нацбанку відбув до Вашингтона для участі у щорічних Весняних зборах Міжнародного валютного фонду та Групи Світового банку.