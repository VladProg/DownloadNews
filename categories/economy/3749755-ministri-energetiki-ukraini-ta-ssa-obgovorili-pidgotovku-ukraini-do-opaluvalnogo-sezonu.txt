Міністри енергетики України Герман Галущенко та енергетики США Дженніфер Гренголм обговорили проблеми підготовки до нового опалювального сезону в нашій державі.

Як передає Укрінформ, про це повідомляє пресслужба Міненерго.
Наголошується, що зустріч міністрів енергетики України та США відбулася в межах першого міністерського засідання ініціативи «Net Zero World» у Сіетлі.
Очільники міністерств енергетики обговорили пріоритети залучення міжнародної допомоги для відновлення енергосистеми та проходження наступного опалювального сезону в умовах російської агресії.

Зокрема, Галущенко зазначив, що готуючись до наступного опалювального сезону, українські енергетики докладають максимум зусиль і ресурсів для впровадження нових підходів та рішень для забезпечення безпеки й водночас гнучкості енергосистеми.
Він підкреслив особливу цінність газової турбіни, яка була надана американською стороною, і поінформував американського колегу про потреби у додаткових поставках відповідного устаткування.
Як повідомлялося, Міністерство енергетики США передало НАЕК «Енергоатом» три генератори для забезпечення резервного живлення реакторів на українських АЕС.
Фото: Міненерго