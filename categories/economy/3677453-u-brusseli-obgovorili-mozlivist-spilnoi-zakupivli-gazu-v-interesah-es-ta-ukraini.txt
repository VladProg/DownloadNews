У Брюсселі на зустрічі керівної ради Енергетичної платформи ЄС за участю провідних компаній-постачальників газу та країн-членів ЄС обговорено питання підготовки до наступної зими та спільної закупівлі газу на світовому ринку, зокрема в інтересах України, Молдови й Сербії.

Про це повідомив віцепрезидент Європейської комісії Марош Шефчович, передає кореспондент Укрінформу.
«Ми працювали над жорстким графіком підготовки до наступної зими та до заповнення газосховищ. Завдяки колективним зусиллям рухаємося чітко за розкладом. На цей час 22 країни-члени ЄС висловили попередню зацікавленість у спільній закупівлі понад 17 мільярдів кубометрів газу у наступні три роки, і я закликаю решту п’ять країн швидко визначитися щодо потрібних їм обсягів газу", - зазначив представник Єврокомісії, не уточнивши, про які країни йдеться.
Шефчович зауважив, що остаточний обсяг газу може становити 23-24 мільярди кубометрів. Процес планування має бути завершений у березні, щоб уже у квітні розпочати переговори з надійними світовими постачальниками.
За словами віцепрезидента ЄК, обсяг спільної закупівлі газу в інтересах країн ЄС буде доповнений заявкою на участь у ній від України, Молдови і Сербії, які зацікавлені у придбанні ще понад 4 млрд кубометрів газу у трирічний період.
Для спільної закупівлі будуть залучатися й окремі групи компаній-споживачів. Представники сталеливарної, алюмінієвої, керамічної промисловості, індустрії скла або інших виробництв сформують кілька об’єднаних груп. Для контактів із постачальниками газу кожна з них визначатиме «центрального покупця», який представлятиме інтереси компаній-учасниць.
Шефчович наголосив, що спільна закупівля газу може допомогти країнам-членам виконати обов’язкову вимогу щодо заповнення газосховищ перед початком опалювального сезону на 15%, що в абсолютних показниках становить близько 13,5 млрд кубометрів палива.
Для безпеки постачання газу на ринок ЄС наступного року велику роль відіграватиме постачання LNG від надійних партнерів. Наприклад, торік лише від США європейські споживачі отримали понад 56 мільярдів кубометрів скрапленого газу, що стало важливим фактором енергетичної безпеки ЄС.
Нині, за словами віцепрезидента ЄК, рівень європейські газосховища заповнені на близько 60%, що вдвічі перевищує звичайний показник цю пору року. Це пояснюється відносно теплою зимою, збалансованим попитом на газ з боку домогосподарств та промисловості, зниженням попиту на LNG на світовому ринку.
Водночас він закликав країни ЄС зберігати пильність у питаннях енергобезпеки, оскільки світовий ринок LNG є нестабільним, а наступної зими ЄС не може розраховувати на отримання трубопровідного газу з росії. Крім того, вплив на економічну ситуацію має війна рф проти України. У цих жорстких умовах навіть невеликий технологічний збій у постачальника або в газовій інфраструктурі може спричинити великі проблеми.
«Ми маємо повною мірою скористатися Енергетичною платформою ЄС для спільної закупівлі газу, не лише для того, щоб захистити себе від його можливої нестачі, а й подолати високі ціни на енергію. Ціна на газ у ЄС... у 7 разів вища, ніж у США. Це позначається на конкурентоспроможності Європи та на вартості проживання наших громадян», - додав Шефчович.
Як повідомлялося, на початку повномасштабної російської агресії проти України ЄС отримував з рф до 40 відсотків від загального обсягу імпортованого газу . Протягом року країни ЄС майже повністю позбулися залежності від російського газового монополіста.
За домовленістю з ЄС Україна, Молдова та країни Балканського регіону можуть брати участь у платформі ЄС із спільної закупівлі газу на зовнішніх ринках.