Внаслідок атаки росіян дронами у Харківській області зазнали пошкоджень об'єкти газотранспортної інфраструктури.

Як передає Укрінформ, про це повідомляє Міністерство енергетики.
"На Харківщині зафіксовано пошкодження газотранспортної інфраструктури. Зокрема пошкоджено проммайданчик газорозподільної станції (ГРС), яка живить ТЕЦ. Також зафіксовано падіння уламків збитого дрона на території проммайданчика іншої ГРС міста, характер пошкоджень уточнюється. Пожежі на обох об'єктах локалізовано, робота ГРС не припинялася", - йдеться у повідомленні.
Крім того, через падіння уламків дрона пошкоджено лінію електропередачі 6 кВ в Одеській області, є знеструмлені споживачі. Тривають ремонтні роботи.
Через обстріли на Миколаївщині знеструмлювалися майже 700 абонентів, на Дніпропетровщині – 1,4 тис. абонентів. Наразі всіх заживлено. На Херсонщині внаслідок обстрілів знеструмлено 6,7 тис. споживачів, на Харківщині – 6,2 тис. споживачів.
Через бойові дії залишається без енергопостачання також частина споживачів у Донецькій, Запорізькій, Сумській, Харківській, Чернігівській областях.
У Херсоні після повені залишаються знеструмленими 1,7 тис. споживачів.
Через технологічні порушення знеструмлювалися в Запорізькій області 14,6 тис. споживачів, у Кіровоградській області – майже 600 споживачів. Усіх було заживлено.
На Сумщині внаслідок техпорушень залишаються без світла 3 населені пункти. Бригади працюють над відновленням електропостачання.
Як повідомлялося, 10 жовтня через російські обстріли у Донецькій області залишилося без енергопостачання 8,5 тис. споживачів, через обстріли Дніпропетровщини - понад 4 тис.