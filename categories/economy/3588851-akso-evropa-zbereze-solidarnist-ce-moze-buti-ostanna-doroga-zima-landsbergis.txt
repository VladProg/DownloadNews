Голова литовського МЗС Ґабріелюс Ландсберґіс вважає, що диверсифікація постачання енергоресурсів в Європу відбувається надзвичайно швидко, тому якщо буде збережена європейська солідарність, ця «дорога» зима може бути останньою.

Про це Ландсберґіс заявив в інтерв’ю Укрінформу.
«Я думаю, що зараз Європа, як Союз, підготовлена настільки, наскільки можна було підготуватися за короткі терміни… Диверсифікація енергоресурсів відбувається надзвичайно швидко. І я сподіваюся, що в найкращому випадку нам доведеться важко лише цієї зими. Ймовірно, буде не дуже холодно, але буде дорого. Та ми повинні пам’ятати, що якщо збережемо солідарність, це може бути остання «дорога» зима», - сказав Ландсберґіс.
Він також нагадав, що фактично поточні енергетичні проблеми Євросоюзу створювалися власноруч. «Так, ми платимо за це велику ціну, але ми також розплачуємося за десятиліття побудови власної залежності від росії. У цьому ми проґавили те, що називається «запас національної безпеки», отже тепер ми повинні виплачувати «дивіденди» за всі ті десятиліття, поки ми не помічали проблеми», - зазначив очільник зовнішньополітичного відомства Литви.
Крім того, на думку Ландсберґіса, треба зважати й на те, що «зараз українців чекає не просто дорога зима, а в багатьох випадках холодна». «Тож не варто сильно жалітися, а краще проявіть солідарність з тими, хто бореться за свій суверенітет», - підкреслив глава литовського МЗС.
Також, за його словами, з урахуванням нещодавніх інцидентів на трубопроводах, з розумінням того, що в Балтійському морі є сила, яка має наміри і спроможності атакувати інфраструктуру, треба спільно і системно подбати про те, щоб зробити інфраструктуру більш безпечною. «Вважаю, що до цього потрібно підходити через багатонаціональні формати, такі як НАТО. Тому що це справжня проблема. Саме море (Балтійське – ред.) – не дуже велике, і будь-яка діяльність тут впливає на всіх однаково… І це все слід розглядати як спільну територію, на якій необхідно підвищити рівень безпеки» - підкреслив Ландсберґіс.
Як повідомлялося, останні місяці російський газовий монополіст газпром зупинив на невизначений термін роботу «Північного потоку», мотивуючи це тим, що технічне обслуговування єдиної робочої турбіни виявило несправності, які потрібно усунути. Пізніше речник кремля пєсков заявив, що проблеми з постачанням газу по цьому трубопроводу зберігатимуться, допоки на росію тиснутимуть санкції Заходу.
Пізніше, наприкінці вересня, сталися аварії на обох гілках основного газопроводу «Північний потік - 1», також було пошкоджено одну з двох гілок «Північного потоку - 2». Сертифікація останнього була зупинена через агресію рф проти України в лютому. російський монополіст «газпром» заявив про готовність відновити поставки газу в Європу, але гілкою трубопроводу «Північний потік - 2», яка вціліла після аварії. Натомість у Берліні відкинули спробу росіян примусити Європу повернутися до цієї теми.