Продовольча криза, через яку мільйони людей у всьому світі опинилися під загрозою голоду, виникла не внаслідок стихійного лиха, а стала результатом військового блокування росією українських портів та спроб росії перетворити продовольство на зброю.

Про це заявив високий представник ЄС Жозеп Боррель на пресконференції за підсумками Ради міністрів ЄС із закордонних справ, повідомляє кореспондент Укрінформу.
«Наразі міжнародне співтовариство має переконатися, що практична імплементація Чорноморської зернової ініціативи буде продовжена після 19 листопада. Дуже важливо, щоб ця ініціатива, що була започаткована ООН та Туреччиною, була імплементована. Але не забуваймо, чому ця ініціатива виникла. Не тому, що трапилося природне лихо. Не внаслідок цунамі на Чорному морі, і не з причини загроз піратства. Це сталося внаслідок блокади російською армією експорту українського зерна. Вони (росіяни – ред.) використовують голод як зброю», - наголосив Боррель.
Він зауважив, що наразі ЄС подвоює зусилля, щоб пояснити для третіх країн справжні причини продовольчої небезпеки. Сьогодні, за словами Борреля, була оприлюднена спільна заява ЄС із державним секретарем США Блінкеном та міністром закордонних справ Великої Британії Клеверлі. Три сторони вийшли із спільною заявою.
«Росія не має жодних причин, жодних правових підстав для блокування продовольства, яке надходить з України на міжнародні ринки. Те, що робить росія, є незаконним, і це впливає, перш за все, на життя людей у вразливих країнах по усьому світу. Росія має припинити перетворювати продовольство на зброю. Це потужне послання, яке Рада міністрів ЄС із закордонних справ поширила сьогодні», - підкреслив високий представник ЄС.
Він нагадав, що завдяки «коридорам солідарності» між ЄС і Україною вдалося експортувати або сприяти експорту більше 15 мільйонів тонн сільськогосподарських товарів у період з травня по жовтень поточного року. Сьогодні Єврокомісія оголосила новий пакет допомоги у 210 мільйонів євро, що призначений для 15 країн Африки, Латинської Америки та для Афганістану, для вирішення їх негайних потреб у продовольчій безпеці.
Як повідомлялося, в Брюсселі почалася дводенна Рада міністрів закордонних справ. Сьогодні відбулася зустріч на рівні міністрів закордонних справ, завтра проблеми безпеки обговорюватимуть міністри оборони країн-членів ЄС. В цій зустрічі у вівторок, як очікується, в режимі телеконференції візьме участь міністр оборони України Олексій Резніков.
Від початку військового вторгнення в Україну росія заблокувала транспортне сполучення з чорноморських портів України, зокрема, постачання на світовий ринок продуктів харчування. ЄС організував «коридори солідарності» для вивезення української аграрної продукції суходолом та річковим транспортом. ООН та Туреччина ініціювали так звану Чорноморську зернову ініціативу.