Європейський Союз зміг компенсувати втрати, спричинені російськими маніпуляціями на ринку енергоресурсів, вживає заходи для стримування цін на енергію, і водночас розробляє стратегію, яка дозволить Європі після цієї енергетичної кризи інвестувати у внутрішні джерела енергії.

Про це сьогодні у Брюсселі перед початком Європейської Ради заявила Президент Єврокомісії Урсула фон дер Ляєн, повідомляє кореспондент Укрінформу.
«З початку звірської російської війни проти України і до сьогодні росія навмисно скоротила дві третини своїх поставок газу до Європейського Союзу. Ми змогли компенсувати це за минулі вісім місяців шляхом диверсифікації постачання від росії на користь надійних постачальників. Ми заощадили до 15 відсотків газу, змогли заповнити наші сховища, та почали використовувати більше поновлювальної енергії», - сказала Президент Єврокомісії.
Вона зауважила, що на цій основі Єврокомісія виносить на розгляд глав держав та урядів ЄС пакет заходів, що складається з двох головних частин.
Перша стосується шляхів стримування цін на газ, сплеск яких був спричинений маніпуляціями росії на газовому ринку. Ці зусилля можуть використовувати дві моделі подальших дій: скоординовану політику ЄС на оптовому ринку енергоресурсів та частковий відхід від взаємопов’язаності цін на газ та цін на електроенергію.
Також ключовою темою є підтримка економіки в усій Європі, скоординована інвестиційна підтримка малого та середнього бізнесу, створення для кожної з країн умов для трансформації економіки на новий технологічний рівень.
«Ми бачимо, що більше інвестицій мають робитися у поновлювальні джерела енергії, у системи взаємопоєднання, щоб дозволить збудувати економіку, що орієнтована на майбутнє. Для нас особливо важливо масивно інвестувати у внутрішні джерела енергії, що надасть нам незалежність та безпеку постачання. Дуже важливо, щоб всі країни-члени були здатними та мали фіскальний простір, щоб інвестувати у такий перехід. Стратегія RePowerEU має допомогти здійснити такий перехід на загальноєвропейському рівні», - наголосила Урсула фон дер Ляєн.
Як вже повідомлялося, сьогодні у Брюсселі розпочинається дводенний саміт ЄС, головними темами якого стануть шляхи подолання енергетичної кризи, що була спровокована діями російської федерації, а також продовження допомоги ЄС для України, яка продовжує боротьбу проти російського вторгнення.