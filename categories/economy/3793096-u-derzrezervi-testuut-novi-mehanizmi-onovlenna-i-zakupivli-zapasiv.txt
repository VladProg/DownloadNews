Державне агентство резерву України напередодні набрання чинності закону «Про державні резерви» відпрацьовує новий формат здійснення закупівель та оновлення запасів.

Про це Укрінформу повідомила пресслужба Держрезерву.
"Ми напрацьовуємо досвід роботи в оновленому форматі, щоб після того, як реформа повноцінно розпочнеться, ми не витрачали час на налагодження процесів, а чітко розуміли їх архітектуру. Крім того, ми використали цей час для виявлення проблемних та вузьких місць у процедурах закупівель/освіження запасів та нівелювання їх", - зазначив т. в.о. голови Держрезерву Дмитро Бабак.
В агентстві резерву зауважили, що тестування нових підходів та форматів розпочали заздалегідь, щоб заощадити організаційні та часові ресурси після офіційного старту реформи 16 грудня.
Зокрема, поточне освіження запасів з липня 2023 року здійснюється у форматі відкритих торгів на електронних аукціонах майданчика «Прозоро.Продажі». Для порівняння, попередній порядок передбачав аналоговий формат продажу, тобто аукціон відбувався буквально шляхом підняття рук учасниками.
Так само і закупівлі в Державний резерв зараз проводяться через ДУ «Професійні закупівлі». Така централізація сприяє економії організаційних витрат замовника, а доведена прозорість торговельного майданчика виключає корупційну складову.
Крім того, від початку листопада Держрезерв проводить масштабний розпродаж морально та фізично застарілих номенклатур, закуплених 15+ років тому.
Як повідомлялося, 16 грудня 2023 року набуває чинності Закон України «Про державні резерви», який є одним з ключових для реалізації реформи. Серед ключових змін що запроваджуються реформою, розмежовуються поняття державного матеріального та державного мобілізаційного резервів, впроваджуються нові принципи та напрями формування номенклатури матеріальних цінностей.