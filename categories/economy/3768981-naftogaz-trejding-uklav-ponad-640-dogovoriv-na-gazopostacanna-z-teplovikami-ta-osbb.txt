Станом на початок жовтня компанія "Нафтогаз Трейдинг" уклала понад 640 договорів на постачання газу з теплокомуненерго та ОСББ.

Як передає Укрінформ, про це повідомив у Фейсбуці директор з корпоративних та регуляторних відносин Групи Нафтогаз Іван Лукеря.
"Група Нафтогаз нагадує, що компанія Нафтогаз Трейдинг активно працює з постачальниками тепла — в питанні підписання договорів про постачання газу на опалювальний сезон 2023/2024 <...> Станом на нині Нафтогаз Трейдинг уклав понад 640 договорів з понад 1 000 документів, які подали підприємства теплокомуненерго та ОСББ", - повідомив Лукеря.
Він заявив, що компанія готова невідкладно опрацювати всі заявки, що надійдуть.
"Загалом очікуємо 1 264 заявки від постачальників тепла, і ми готові опрацьовувати їх невідкладно", - додав директор Нафтогазу з корпоративних та регуляторних відносин.
Лукеря нагадав, що розрахунковим днем старту опалювального сезону традиційно взято 15 жовтня, тож попросив не зволікати з укладанням договорів.

"Держава створила для цього усі необхідні передумови: умови ПСО — як гнучкий механізм споживання фіксованих обсягів газу з можливістю економії та використання його в наступних періодах опалювального сезону. Це особливо важливо з огляду на те, що рішення про початок опалювального сезону буде прийматися владою на місцях", - підсумував він.
Як повідомляв Укрінформ, в Україні ціни на газ, тепло, гарячу воду до кінця опалювального сезону залишаться без змін. Про це заявив 12 вересня Прем'єр-міністр Денис Шмигаль.