Україна впродовж року проведе роботи із захисту розподільчої та генеруючої енергомережі.

Про це на пресконференції в Києві сказав Прем’єр-міністр Денис Шмигаль, передає кореспондент Укрінформу.
“Протягом весни-літа ми вже розробили відповідні проєкти захисту від бетонних шелтерів, бетонних накриттів, до заглиблення під землю на достатній рівень для того, щоб ні дрони, ні ракети не могли пошкодити розподільчу мережу, підстанції. Ми ці роботи проводитимемо впродовж цього року, готуючись до наступного опалювального сезону. Крім цього, будемо вживати технологічних заходів для захисту наших генеруючих установок, які власне виробляють енергію на відповідних електростанціях”, - сказав Прем'єр-міністр.
Він додав, що технології, за якими це буде зроблено, не озвучуватимуться через воєнний час, однак зауважив, що на багатьох станціях забезпечено протиповітряну оборону.
“На багатьох станціях, які генерують електрику і тепло для великих міст, вже є системи протиповітряної і протиракетної оборони, що також дало нам змогу захищати їх протягом цього опалювального сезону”, - сказав Шмигаль.
Прем’єр-міністр нагадав, що російські війська завдавали удари ракетами та дронами як по розподільчих станціях, так і по генерації — блоках, турбінах гідростанцій, через що енергетична система Україна зазнала великих руйнувань.
Як повідомляв Укрінформ, за даними Укренерго, дефіцит потужності в енергосистемі України відсутній майже три тижні і наразі не прогнозується.