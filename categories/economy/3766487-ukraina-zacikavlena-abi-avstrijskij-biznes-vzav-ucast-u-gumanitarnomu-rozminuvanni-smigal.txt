Україна зацікавлена, аби австрійський бізнес взяв участь у гуманітарному розмінуванні нашої держави.

Як передає Укрінформ, про це йшлося на зустрічі Прем'єр-міністра України Дениса Шмигаля з Президентом Національної ради Австрії Вольфгангом Соботкою та делегацією австрійських парламентаріїв у Києві, повідомляється у Телеграмі глави уряду.
"Україна зацікавлена, аби австрійський бізнес брав участь у гуманітарному розмінуванні нашої держави. Подякував Австрії за всебічну гуманітарну, економічну й фінансову допомогу, зокрема для оперативного відновлення об’єктів критичної інфраструктури. Гуманітарне розмінування — один з фундаментальних елементів відбудови. Цінуємо допомогу в розмірі 2 млн євро на цей напрямок", - сказав Шмигаль.

За його словами, у ході зустрічі також обговорили Формулу миру Президента України, усі 10 пунктів, від ядерної до продовольчої безпеки.
"Маємо дати рішучу спільну відповідь на будь-який шантаж Росії. У цьому важливо надалі посилювати санкції", - зазначив Шмигаль.
Він висловив вдячність Соботці за слова про готовність підтримати Україну під час переговорів щодо вступу в ЄС. "Бо справді це про стабільність, безпеку та спільний економічний розвиток", - підкреслив Прем'єр-міністр України.

Як повідомляв Укрінформ, 26 вересня Президент Національної ради Республіки Австрії Вольфганг Соботка перебуває в Україні з візитом. Зокрема, він виступив у Верховній Раді та зустрівся з Президентом України Володимиром Зеленським.