НЕК «Укренерго» відновило роботу одної із високовольтних ліній Запорізької атомної електростанції.

Як передає Укрінформ, про це НЕК «Укренерго» повідомляє у Фейсбуці.
«Укренерго відновило роботу високовольтної лінії, яка необхідна для енергозабезпечення потреб Запорізької атомної електростанції. Наразі станція вже перейшла з резервної на нормальну схему живлення», - ідеться у повідомленні.
Зазначається, що ЗАЕС втратила зв’язок з енергосистемою вночі під час чергової російської атаки. Енергозабезпечення споживачів у Запорізькій та Дніпропетровській областях не припинялося, для забезпечення їхніх потреб задіяні резервні лінії.
«В ніч на 2 грудня під час ракетної атаки на Дніпропетровщину були пошкоджені одразу дві повітряні лінії – 750 та 330 кВ, які передають електроенергію для забезпечення власних потреб Запорізької атомної станції. Диспетчери Укренерго змогли повернути в роботу основну магістральну лінію енергоживлення ЗАЕС класом напруги 750 кВ», - зазначили в Укренерго.
Наразі ЗАЕС отримує електроенергію, яка необхідна для її безпечної роботи, з об’єднаної енергосистеми України.
Ремонтні бригади Укренерго розпочнуть відновлення пошкоджених високовольтних ліній, як тільки дозволить безпекова ситуація. В Укренерго подякували ППО за бездоганну роботу, без якої пошкодження в енергосистемі могли б бути значно масштабнішими.
Як повідомляв Укрінформ, на Запорізькій АЕС вночі стався черговий, восьмий, блекаут, внаслідок чого виникла загроза радіаційній безпеці.
Фото: Костянтин Ліберов