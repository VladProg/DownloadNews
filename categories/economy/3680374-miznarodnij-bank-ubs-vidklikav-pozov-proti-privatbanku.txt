Міжнародний інвестиційний банк UBS AG відкликав свій позов проти ПриватБанку стосовно його націоналізації.

Як передає Укрінформ, про це повідомляє пресслужба банку у Телеграмі.
"Міжнародний інвестиційний банк UBS AG, не чекаючи на вирішення питання про залишення його позову без розгляду за заявою банку, самостійно відкликав свій позов проти державного ПриватБанку", - йдеться в повідомленні.
Про це стало відомо 8 березня під час засідання Господарського суду м. Києва у справі Shakoor Capital Limited проти ПриватБанку. Раніше суд у цій справі за заявою держбанку вже залишив без розгляду позови двох інших міжнародних компаній - J.P. Morgan та повʼязаної з країною-агресоркою Pala Assets.
У ПриватБанку нагадують, що позивачі – Shakoor Capital Limited, J.P. Morgan Securities plc, UBS AG, Pala Assets Holdings Limited та маловідомий український ФОП Сазонов Д.В. – вимагають визнання недійсним договору про придбання акцій, укладеного між ПриватБанком та UK SPV у 2016 році. Згідно з цим договором зобов'язання ПриватБанку перед UK SPV були обміняні на акції додаткової емісії банку під час процедури «бейл-ін». Процедура «бейл-ін» була важливою частиною заходів, вжитих державою для націоналізації ПриватБанку. Хоча Банк Англії та Лондонський міжнародний арбітражний суд визнали процедуру «бейл-ін» законною, позивачі все одно продовжують вимагати визнання договору недійсним.
Як повідомляв Укрінформ, ПриватБанк був націоналізований у грудні 2016 року. Держава докапіталізувала його на 155 млрд грн. Портфель неробочих кредитів ПриватБанку, який пов'язують з попередніми власниками, на 31 грудня 2018 року оцінювався у 212,795 млрд грн.