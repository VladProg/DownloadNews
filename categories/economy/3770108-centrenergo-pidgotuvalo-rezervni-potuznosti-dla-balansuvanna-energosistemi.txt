ПАТ "Центренерго" підготувало три енергоблоки, які на вимогу диспетчера можуть бути підключені до енергосистеми у будь-який момент.

Як передає Укрінформ, про це повідомляє пресслужба компанії.
"Центренерго завершило підготовку резервних потужностей. Будь-якої миті, на вимогу диспетчера, енергоблоки компанії готові надати додаткових 690 МВт електроенергії", - йдеться у повідомленні.
Зазначається, що мова йде про три додаткових блоки, які ввели в роботу після поточного ремонту.
Повідомляється також, що Трипільська та Зміївська теплоелектростанції працюють у штатному режимі. Відновлювальні роботи та підготовка до осінньо-зимового періоду всіх об’єктів підприємства триває відповідно до графіків.
Як повідомлялося, під час проходження опалювального сезону ПАТ “Центренерго” планує задіяти 8 енергоблоків сумарною потужністю 1 640 МВт. Щоб забезпечити безперебійну роботу генерації в осінньо-зимовий період (ОЗП), енергоблоки Трипільської та Зміївської ТЕС працюватимуть у “змішаному” форматі — на вугіллі, газу та мазуті.