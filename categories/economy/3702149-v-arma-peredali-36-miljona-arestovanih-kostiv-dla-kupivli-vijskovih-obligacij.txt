В АРМА для купівлі військових облігацій передані ₴3,6 мільйона гривень, вилучених у межах слідства.

Як передає Укрінформ, про це повідомив Офіс генпрокурора.
"За клопотанням прокурорів Кіровоградської обласної прокуратури АРМА передано ₴3,6 мільйона у гривневому еквіваленті для купівлі військових облігацій", - ідеться у повідомленні.
Кошти були вилучені й арештовані в межах слідства за фактом незаконних дій із електронними грошима (ч. 2 ст. 200 Кримінального кодексу України).
У ході досудового розслідування правоохоронці викрили адміністратора пункту обміну валют — учасника злочинної схеми.
Встановлено, що за відсутності у підприємства ліцензії на згаданий вид послуг громадянка надавала в Кропивницькому незаконні послуги з поповнення електронних гаманців й обготівковування електронних грошей. Зловмисниці висунуте обвинувачення.
Як повідомляв Укрінформ, минулого тижня в АРМА передали майже ₴37 мільйонів, викрадених із тимчасово загарбаних росіянами територій.