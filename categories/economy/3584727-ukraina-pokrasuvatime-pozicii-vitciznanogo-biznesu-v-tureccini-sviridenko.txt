Україна прагне покращити позиції вітчизняного бізнесу в Туреччині.

Як передає Укрінформ, про це повідомила перший віцепрем'єр-міністр — міністр економіки України Юлія Свириденко у Фейсбуці за підсумками зустрічі з міністром торгівлі Турецької Республіки Мехметом Мушем.
"Відновлення економічної співпраці України та Туреччини є стратегічно важливим й для відновлення України. На черзі — питання покращення позицій українського бізнесу в Туреччині, налагодження торгівлі та участі країни у відбудові українських міст", - ідеться в повідомленні.
Свириденко зазначала, що повна реалізація торгово-економічного потенціалу між Україною і Туреччиною можлива лише за умови свободи навігації у Чорному морі. Зернова угода яскраво продемонструвала важливість морських шляхів для реалізації експортного потенціалу України.
"Товарообіг між Україною та Туреччиною у 2021 році зріс в порівнянні з 2020-м на 52% та сягнув $7,4 мільярда. Український експорт до Туреччини зріс на 70% - $4,14 мільярда. Підписання Угоди про вільну торгівлю в лютому мало ще більше прискорити динаміку. Тому ми домовились поряд із прискоренням ратифікації Угоди передбачити також низку додаткових торгових заходів, які допоможуть українському бізнесу в нинішніх надзвичайних умовах", - зауважила Свириденко.
Вона також нагадала, що турецька сторона готова взяти участь у повоєнній відбудові Харківської області.
Як повідомляв Укрінформ, на початку лютого Україна і Туреччина підписали угоду про створення зони вільної торгівлі.