На Закарпатті єЧерга запрацювала на трьох пунктах пропуску на кордоні.

Про це у Фейсбуці повідомив перший заступник голови Закарпатської ОВА Мирослав Білецький, передає Укрінформ.
«Відсьогодні водії вантажівок можуть реєструватися в електронну чергу для перетину кордону. Водії можуть обрати найбільш зручний пункт пропуску із 16 КПП із країнами Європи. На Закарпатті таких локацій три: МАПП «Ужгород – Вишнє-Нємецьке», МАПП «Тиса (Чоп) – Захонь», МАПП «Дяково – Халмеу», - йдеться в повідомленні.
Зазначається, що така послуга вже доступна на сайті echerha.gov.ua або в мобільному застосунку «єЧерга».
Електронна черга дасть змогу оптимізувати роботу водіїв вантажних автомобілів і самих пунктів перетину кордону.
За допомогою єЧерга водії можуть в реальному часі та заздалегідь обрати ту точку для перетину кордону, яка підходить найбільше, та не витрачати кілька діб на очікування в чергах на кордоні.
Як повідомлялось, у грудні 2022 року на пункті пропуску «Ягодин – Дорогуськ» запрацювала електронна черга перетину кордону. Вона була розроблена спеціально для українського ПП і враховує особливості української нормативно-правової бази.