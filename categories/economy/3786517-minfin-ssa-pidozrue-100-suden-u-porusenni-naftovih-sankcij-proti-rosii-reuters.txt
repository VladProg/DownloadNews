Мініфін США звернув увагу на можливе порушення нафтових санкцій проти Росії з боку судновласників, яким були надіслані листи з проханням надати інформацію щодо 100 підозрюваних суден.

Як передає Укрінформ, про це повідомляє інформагентство Reuters із посиланням на обізнане джерело.
"Міністерство фінансів США надіслало повідомлення компаніям, що займаються управлінням суднами, з проханням надати інформацію про 100 суден, які підозрюються в порушенні західних санкцій щодо російської нафти", - йдеться у повідомленні.
Відповідно до даних співрозмовника, який бачив документи, повідомлення були надісланні в п'ятницю Управлінням з контролю за іноземними активами (OFAC) судновласникам в близько 30 країнах, що стало "найбільшим кроком такого роду з боку США з того часу, як Вашингтон і його союзники ввели верхню межу цін, спрямовану на обмеження доходів Москви від продажу нафти як покарання за її вторгнення в Україну".
Згідно з джерелом, однією з компаній, які отримали запит на інформацію від OFAC, стала турецька компанія Beks Shipping. Reuters не змогло відразу зв'язатися з Beks телефоном для отримання коментарів.
Як зазначає агентство, міністерство фінансів США наразі не коментує цю інформацію. "Хоча ми не підтверджуємо і не коментуємо розслідування або примусові дії, Казначейство прагне забезпечити дотримання верхньої межі ціни і скоротити ресурси Росії для війни проти України", - заявив представник Мінфіну США.
Як повідомлялося, у грудні 2022 року "Група семи", Європейський союз та Австралія ввели обмеження на експорт російської нафти морським транспортом на рівні 60 доларів за барель. Це забороняє західним компаніям надавати такі послуги, як транспортування, страхування і фінансування для нафти, проданої за ціною, вищою за верхню межу. Між тим, зростання світових цін на нафту цього року призвело до того, що значна частина російської нафти торгується вище встановленого ліміту.
12 жовтня 2022 року міністерство фінансів США оголосило про запровадження санкцій проти двох компаній та двох суден за порушення верхньої межі цін на продаж російської нафти.
Фото: Getty Images