У лютому найбільша частина агропромислового імпорту, який надходив на ринок ЄС з третіх країн, припадала на Україну.

Про це йдеться у доповіді Єврокомісії щодо стану торгівлі аграрною продукцією на Єдиному ринку ЄС, передає кореспондент Укрінформу.
«Трьома головними напрямками для аграрного та продовольчого експорту з ЄС були Велика Британія, Сполучені Штати та Китай - це не змінилося з січня. У лютому 2023 року Україна була головним джерелом (сільськогосподарського) імпорту до ЄС, за нею йдуть Бразилія та Велика Британія», - сказано у повідомленні.
В абсолютних показниках обсяг українського аграрного імпорту до ЄС зріс з €1,912 мільярда у січні-лютому 2022 року до €2,610 мільярда у січні-лютому 2023 року. У річному вимірі обсяг українського сільськогосподарського імпорту до ЄС у 2022 році зріс майже вдвічі – з €6,927 мільярда у 2021 році до €13,203 мільярда у 2022 році, що становило 8% від загального обсягу сільськогосподарського імпорту до ЄС.
У структурі європейського сільськогосподарського експорту Україна входить до 15 найбільш важливих напрямків (14-те місце), випереджаючи Алжир, з показником зростання обсягу експортованої з ЄС до України аграрної продукції з €519 мільйонів у січні-лютому 2022 року до €551 мільйона євро у січні-лютому 2023-го. У річному вимірі Україна дещо зменшила обсяги сільськогосподарського імпорту з ЄС – з €3,109 мільярда у 2021 році до €2,926 мільярда у 2022 році.
Як зазначається, загальний обсяг сільськогосподарського експорту ЄС у лютому становив €18,6 мільярда, імпорт - €13,3 мільярда.
ЄС за перші два місяці 2023 року збільшив обсяги зернового експорту у Південну Африку та в країни на південь від Сахари на 768 тис. т порівняно з цим же періодом 2022 року - до 3,9 мільйона тонн.
Як повідомлялося, 25 травня Рада ЄС схвалила регламент щодо продовження режиму безмитної торгівлі між ЄС та Україною, який продовжує призупинення всіх митних зборів, квот і заходів торговельного захисту щодо українського експорту в ЄС ще на рік, до червня 2024 року. Ці регуляторні правила набули чинності з 6 червня.
Водночас блокування чорноморських портів Російською Федерацією призвела до різкого збільшення обсягу перевезень українського зерна та інших сільськогосподарських товарів суходолом, через країни-сусіди, що суттєво вплинуло на їхній внутрішній ринок і викликало протести місцевих фермерів.
28 квітня Єврокомісія погодила з Болгарією, Угорщиною, Польщею і Словаччиною пакет заходів, який мав виконуватися після того, як ці країни скасують односторонні дії проти аграрного імпорту з України. Пакет обмежує імпорт на територію цих країн, а також Румунії, чотирьох ключових продуктів з України: пшениці, кукурудзи, насіння ріпаку та соняшнику. Водночас зберігається можливість транзиту таких товарів до інших країн ЄС та на світовий ринок.
Дія цих обмежень була продовжена до 15 вересня 2023 року.