ТОВ "Оператор ГТС України" пропонує запровадити кримінальну відповідальність для облгазів та промислових споживачів за несанкціоновані відбори газу.

Як передає Укрінформ, про це повідомляє пресслужба компанії у Фейсбуці.
"Оператор ГТС України провів робочу нараду з представниками сил безпеки з опрацювання запропонованих Товариством змін до Кримінального кодексу України. На нараді йшлося про впровадження кримінальної відповідальності за несанкціоновані відбори природного газу, які здійснюються операторами газорозподільних систем та промисловими споживачами", - йдеться у повідомленні.
Зазначається, що учасники наради повністю підтримали ініціативу ОГТСУ, зважаючи на негативний вплив несанкціонованих відборів на роботу компанії, а також потенційні наслідки для діяльності із транспортування газу, безпеки та надійності газопостачання в країні.
ОГТСУ планує ініціювати розгляд своїх пропозицій у Верховній Раді, розраховуючи на підтримку народних депутатів.
Як повідомлялося, щоб запобігти накопиченню заборгованості облгазів перед ОГТСУ за відбори газу для технологічних потреб Кабмін у жовтні 2021 року затвердив порядок відкриття (закриття) рахунків зі спеціальним режимом використання для зарахування коштів, що надходять як плата за послуги розподілу природного газу. Однак станом на 2022 рік введення таких спецрахунків не допомогло вирішити питання боргів операторів газорозподільних мереж перед ОГТСУ.