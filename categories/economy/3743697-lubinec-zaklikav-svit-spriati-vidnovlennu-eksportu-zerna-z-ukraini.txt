Уповноважений Верховної Ради з прав людини Дмитро Лубінець закликав світову спільноту сприяти відновленню експорту українського зерна на світовий ринок.

Про це він написав у Телеграмі, передає Укрінформ.
Омбудсмен наголосив, що Росія після виходу з Чорноморської зернової ініціативи посилила обстріли українських портів і зерносховищ.
”Також український врожай знищується вогнем прямо на полях під час артобстрілів російських загарбників. Російські війська обстрілюють поля у Запорізькій, Миколаївській, Дніпропетровській, Херсонській областях”, - зазначив Лубінець.
Водночас він навів дані NASA Harvest, згідно з якими близько 22% українських сільгоспземель окуповані росіянами.
"Тільки на Херсонщині уже вигоріло сотні гектарів пшениці, ячменю та інших зернових культур. А знищення хліба – один із найтяжчих злочинів у воєнний час”, - заявив омбудсмен.
Кріс того, окупанти знищують сільськогосподарську техніку, склади та крадуть український урожай, загрожуючи глобальній продовольчій безпеці.
”Вихід із зернової угоди позбавляє Україну, одного зі світових лідерів із виробництва аграрної продукції, можливостей експортувати продовольство морським шляхом, що призведе до різкого підвищення світових цін на продукцію, від чого найбільше постраждають бідні країни. Закликаю світову спільноту звернути увагу на черговий злочин Росії і сприяти відновленню експорту зерна на світовий ринок”, - підкреслив Лубінець.
Він висловив переконання, що найдієвішим інструментом у збереженні глобальної продовольчої безпеки буде перемога над окупантом і визволення всіх територій України.
"Ми обов’язково це зробимо. Будьте з Україною, і це буде наша спільна перемога!" - заявив омбудсмен.
Як повідомлялося, Росія 17 липня оголосила про припинення угоди з Туреччиною та ООН щодо Чорноморської зернової ініціативи.
За даними МЗС України, за дев'ять днів обстрілів Росія знищила 180 тисяч тонн зернових культур, 26 обʼєктів портової інфраструктури та п'ять цивільних суден.
Фото: TRT Haber