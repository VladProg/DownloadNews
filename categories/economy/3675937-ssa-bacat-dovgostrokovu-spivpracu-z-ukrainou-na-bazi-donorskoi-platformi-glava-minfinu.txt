Сполучені Штати хочуть сфокусуватися на довгостроковій перспективі економічної взаємодії з Україною і мають намір будувати цю співпрацю на базі міжнародної донорської платформи.

Про це міністерка фінансів США Джанет Єллен сказала під час спільної із Прем'єр-міністром України Денисом Шмигалем заяви для преси у Києві, повідомляє кореспондент Укрінформу.
Вона нагадала, що після початку неспровокованої агресії росії США надали Україні близько $50 мільярдів безпекової, економічної, гуманітарної та соціальної підтримки. Єллен також зазначила, що незважаючи на війну, влада України продовжує боротьбу з корупцією, і привітала зусилля, яких докладає Президент Володимир Зеленський, щоб забезпечити підзвітність і прозоре управління тими фінансовими ресурсами, які Україна отримує від донорів.
"Якщо дивитися на майбутні перспективи, дуже важливо забезпечити повне відновлення України після перемоги у війні. Тому ми хотіли б сфокусуватися на довгостроковій перспективі нашої майбутньої взаємодії, і сподіваємося на те, що багатостороння донорська платформа допоможе нам у цьому, а США залишатимуться з Україною і будуть працювати у межах цієї платформи на кожному кроці", - сказала Єллен.
Як повідомлялося, раніше Шмигаль заявив, що Сполучені Штати Америки погодилися до вересня 2023 року виділити Україні понад $10 мільярдів на покриття дефіциту бюджету.