Україна відновлює членство в Міжнародній організації виноградарства та виноробства (МОВВ, International Organisation of Vine and Wine), до якої входила з 1997 по 2008 роки.

Як передає Укрінформ, про це повідомляє пресслужба Міністерства аграрної політики та продовольства.
Зазначається, що статус членства буде автоматично поновлено 30 жовтня 2022 року. Офіційно про це оголосять 4 листопада під час щорічних зборів організації.
Під час оголошення Україну представлятиме громадська спілка «Укрсадвинпром». Її голова Володимир Печко визначений офіційним представником в організації від Міністерства аграрної політики та продовольства України.
Участь у МОВВ на правах постійного членства дозволить українським спеціалістам виноробної галузі активніше брати участь у роботі експертів, підкомісій і комісій організації щодо розробки нормативної документації. Також це надасть можливість використовувати офіційні стандарти та правила у міжнародній торгівлі винами та виноматеріалами.
Вже 4 листопада Україна візьме участь у 43-му Всесвітньому конгресі виноградарства та виноробства, який відбудеться в Енсенаді, Нижня Каліфорнія (Мексика).
Міжнародна організація винограду та виноробства створена 2001 року. Вона стала спадкоємицею Міжнародного бюро винограду та вина, яке існувало з 1924 року.
Цілями та завданнями МОВВ є захист інтересів виноробної галузі та створення сприятливих ринкових умов, гармонізації та відповідності методів аналізу, боротьби з шахрайством та недобросовісною конкуренцією на ринку. Україна стала 49-ою державою-учасницею МОВВ.
Як повідомлялось, за інформацією Держстату, на 1 січня 2022 року загальна площа виноградних насаджень по всіх категоріях господарств України становила 34,0 тис. га, валовий збір – 257,5 тис. т.
Переважна більшість виноградарсько-виноробних підприємств Херсонської та Миколаївської областей, площі під виноградниками яких становить не менше 25% від загальної площі виноградних насаджень в Україні, є окупованими або знаходяться в зоні бойових дій.
Загалом, в Україні налічується 144 виноробних підприємства (з них 29 малих виробників виноробної продукції).
Торік держава спрямувала на фінансову підтримку розвитку садівництва, виноградарства та хмелярства компенсацій на 450 млн грн, з них 200 млн грн - за садивний матеріал, спорудження шпалери і встановлення систем краплинного зрошення (з яких 8,9 млн грн - на виноградарство), та 250 млн грн - за будівництво об’єктів та придбання технологічних ліній (з яких 19 млн гривень на будівництво об’єктів та придбання ліній для виноробства).