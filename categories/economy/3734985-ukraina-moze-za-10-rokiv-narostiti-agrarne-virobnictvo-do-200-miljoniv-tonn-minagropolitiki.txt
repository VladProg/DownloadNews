Після перемоги у війні, Україна зможе за 10 років наростити виробництво агропродукції до 200 млн т та годувати 600 млн людей на планеті щороку.

Про це заявив перший заступник міністра аграрної політики та продовольства України Тарас Висоцький під час конференції «Від візії до майбутнього України: Початок постійного діалогу держави та бізнесу», передає Укрінформ з посиланням на пресслужбу Мінагрополітики.
«Наші цілі: забезпечувати 600 млн людей на планеті харчовими продуктами, розвивати політику імпортозаміщення і до 90% споживати власну агропродукцію, підвищити конкуренцію в секторі переробки і, відповідно, переробляти 50% врожаю, розвивати ринок біометану, здобути інвестиційний портфель у $57 млн, є абсолютно реальними, але для цього нам потрібна інша точка відліку», - сказав він.


Заступник міністра зауважив, що перспектива реалізації такої стратегії залежить від паралельного розвитку інших секторів економіки.
«Багато країн вже тепер зіткнулися з гострою нестачею продовольчих продуктів, йдеться про 350 млн людей, при цьому населення планети збільшується, а кліматичні умови змінюються не в кращу сторону для агросектору, тож потенціал України на агропромисловій мапі значний і він може зростати», – переконаний він.
Висоцький додав, що Україні потрібно робити акцент на автоматизації та цифровізації всіх с/г процесів, щоб підвищити продуктивність та інтенсивність виробництва агропродукції.
Як повідомляв Укрінформ, відповідно до стратегії розвитку агропромислового комплексу на наступні десять років, розробленої Мінагрополітики, виробництво зернових то олійних в Україні має зрости до 150 млн т.
Фото: Мінагро