Віцепрезидент Єврокомісії Валдіс Домбровскіс очікує на схвалення пропозиції Макрофінансової допомоги плюс для Україні у розмірі 18 млрд євро на початку грудня, аби Єврокомісія змогла надати перший транш на нагальні потреби України вже в січні.

Про це виконавчий віцепрезидент заявив на спільному з Прем'єр-міністром Денисом Шмигалем брифінгу у Києві, повідомляє кореспондент Укрінформу.
«Що стосується 2023 року, то наша мета полягає в тому, щоб покрити значну частину фінансового дефіциту України. Зокрема, ми плануємо це зробити за допомогою інструменту, який ми називаємо Макрофінансова допомога плюс. У рамках цієї допомоги буде надано до 18 млрд євро у вигляді дуже пільгових позик упродовж наступного року, і це дасть можливість надання Україні передбачуваних обсягів фінансування у впорядкований і вчасний спосіб», - сказав він.
Домбровскіс зауважив, що ця фінансова підтримка передбачає умови, які зосередяться на кроках, спрямованих на посилення правовладдя, належного управління і боротьби з шахрайством та корупцією; сторонам необхідно буде підписати меморандум про взаєморозуміння. Віцепрезидент Єврокомісії додав, що для підписання меморандуму Брюссель очікує на остаточне схвалення програми законодавцем ЄС.
«Наразі наша пропозиція Макрофінансової допомоги плюс розглядається Європейським парламентом і країнами членами ЄС. Я сподіваюся, що вони зможуть схвалити цю програму на початку грудня і, відповідно, це дозволить Європейській комісії надати перший транш уже на початку січня 2023 року, якраз вчасно для того, щоб можна було покрити нагальні потреби України на початку наступного року», - спрогнозував Домбровскіс.
Крім того єврокомісар відзначив, що з початку повномасштабного вторгнення росії Євросоюз мобілізував безпрецедентні обсяги фінансової та технічної допомоги: «Європейський Союз, країни члени ЄС, а також європейські фінансові установи в цілому надали 19,7 млрд євро для посилення економічної, соціальної і фінансової стійкості України».
Як повідомляв Укрінформ, раніше Домбровскіс заявляв, що у Єврокомісії були певні правові труднощі в реалізації пакета макрофінансової допомоги для України у 2022 році, але зараз опрацьовуються правові пропозиції, які дозволять забезпечити стабільне і передбачуване фінансування для України наступного року в обсязі €18 мільярдів.
Фото: Денис Шмигаль, Телеграм