Україна і Болгарія визначили як пріоритетний розвиток залізничного транспорту задля покращення сполучення між країнами.

Про це йшлося на зустрічі посла України в Болгарії Олесі Ілащук з віцепрем’єр-міністром - міністром транспорту та зв’язку Республіки Болгарія Христо Алексієвим, передає Укрінформ із посиланням на пресслужбу посольства.
Як зазначається в повідомленні, співрозмовники обговорили будівництво третього мосту через річку Дунай, який полегшить переміщення зростаючого потоку товарів і людей та допоможе Україні у процесі її відновлення.
«Христо Алексієв наголосив на зусиллях Болгарії щодо забезпечення коридорів солідарності для гарантування продовольчої безпеки. Сторони висловили готовність працювати разом для покращення сполучення між Україною та Болгарією і визначили розвиток залізничного транспорту як головний пріоритет», - поінформували у диппредставництві.
Як повідомлялося, посол України в Республіці Болгарія Олеся Ілащук 7 квітня вручила вірчі грамоти президентові Румену Радеву.