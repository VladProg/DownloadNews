У ТОВ «Газорозподільні мережі» наголосили на законності дій стосовно зміни менеджменту акціонерних товариств "Харківміськгаз" та "Криворіжгаз".

Як передає Укрінформ, про це повідомляє пресслужба компанії.
«Для того щоб забезпечити захист жителів Харкова та Кривого Рогу, Група Нафтогаз інтегрує до своєї структури АТ «Харківміськгаз» та АТ «Криворіжгаз» із подальшим закріпленням напрямку розподілу газу за контрольованою на 100% державним НАК «Нафтогаз України» і спеціально створеною для цього ТОВ «Газорозподільні мережі» (Газмережі). Інтеграція відбувається у плановому режимі та з дотриманням усіх вимог законодавства», – йдеться у повідомленні.
У компанії нагадали, що розпорядженням Кабінету Міністрів від 28 травня 2022 року №429-р «Деякі питання управління активами, на які накладено арешт у кримінальному провадженні, у виняткових випадках» уряд передав в управління Групі Нафтогаз підприємства, на які накладено арешт у кримінальних провадженнях, зокрема пакети акцій АТ «Харківміськгаз» та АТ «Криворіжгаз».
Зазначається, що стратегічною метою цього рішення було запобігти ризику виникнення надзвичайної ситуації в енергетичній сфері. У зв’язку з цим, Чорноморнафтогаз, який входить у Групу Нафтогаз, із дотриманням вимог законодавства ухвалив рішення щодо вищезазначених облгазів, що були підконтрольні РГК. Рішення стосуються корпоративних питань, у тому числі зміни менеджменту.
Газмережі наголосили, що наприкінці 2022 року вже було інтегровано АТ «Кіровоградгаз» та створено регіональний підрозділ – Кропивницьку філію. Перші результати роботи свідчать про можливість мінімізації понаднормових витрат газу та покращення рівня обслуговування споживачів.
Також наразі триває процес інтеграції АТ «Харківгаз» і АТ «Дніпрогаз», зазначили в компанії.
«Під час інтеграції увагу першочергово спрямовано на безперебійне газопостачання, модернізацію технічної інфраструктури, якісний облік природного газу та комфортну для клієнтів систему взаємодії. Водночас споживачі отримують однаковий доступ до вдосконалених сервісів, згідно з досвідом провідних європейських компаній», – додали в ТОВ «Газорозподільні мережі».
Як повідомляв Укрінформ, у РГК заявили про рейдерське захоплення Харківміськгазу. Йдеться про те, що представники управителя АТ «Харківміськгаз» – Державного акціонерного товариства «Чорноморнафтогаз» - 17 березня "завели на харківське підприємство нелегітимних менеджерів".
Зміна наглядової ради і правління відбулась у нелегітимний спосіб, стверджують акціонери. Вони мають намір обстоювати свою позицію в судах.