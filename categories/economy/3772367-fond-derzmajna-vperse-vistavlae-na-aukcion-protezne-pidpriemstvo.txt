Фонд державного майна України проведе 18 жовтня аукціон з продажу Хмельницького державного експериментального протезно-ортопедичного підприємства на умовах збереження його профілю діяльності.

Про це повідомила пресслужба ФДМУ у Фейсбуці, передає Укрінформ.
«18 жовтня відбудеться аукціон з продажу Хмельницького державного експериментального протезно-ортопедичного підприємства. Стартова ціна активу - 49,5 млн гривень», - йдеться у повідомленні.
У Фонді підкреслюють, що це перше протезне підприємство, виставлене на приватизацію. І однією з обов'язкових умов його придбання є збереження профілю діяльності впродовж 10 років.
Водночас інвестор повинен погасити накопичені борги. Поточна кредиторська заборгованість компанії становить майже 4,2 млн грн.
У приватизаційний лот входять 3 одиниці нерухомого майна площею 3 031 кв. м, 6 транспортних засобів та виробниче обладнання.
Як повідомлялося, у Фонді державного майна України готують до приватизації АТ “Об'єднана гірничо-хімічна компанія” і ТОВ "Демурінський гірничо-збагачувальний комбінат" та вважають за доцільне об’єднати два активи в один лот.