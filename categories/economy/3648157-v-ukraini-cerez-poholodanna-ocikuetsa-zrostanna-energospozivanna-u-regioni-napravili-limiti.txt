В Україні у зв'язку зі зниженням температури повітря протягом дня очікується збільшення рівня енергоспоживання, для забезпечення балансу в енергосистемі до всіх областей доведені ліміти.

Як передає Укрінформ, про це національна енергетична компанія «Укренерго» повідомляє у Фейсбуці.
«Станом на 11:00 7 січня завдяки вихідному і водночас святковому дню зранку споживання в Україні нижче, ніж учора, навіть при суттєвому зниженні температури. Але протягом дня через посилення похолодання прогнозується зростання рівня споживання. Тому для забезпечення балансу в енергосистемі до областей доведені ліміти, які діють з 10:00 до 23:00», — ідеться в повідомленні.
В Укренерго наголосили, що перевищення лімітів споживання призводить до застосування аварійних обмежень. Вночі обмеження станом на сьогодні, за даними компанії, не застосовуються.
Як повідомлялося, енергосистема України зазнала 11 ракетних і 14 безпілотних атак ворога. Пошкодження об’єктів генерації та магістральних мереж складні і масштабні. Їх відновлення все ще потребує значних ресурсів і часу.
Масовані атаки російських загарбників на українську енергетичну інфраструктуру тривають з 10 жовтня.