Україна працює з країнами-партнерами для запровадження спільного митного контролю на пунктах пропуску з метою мінімізації корупційних ризиків. Але повністю позбутися корупції на митниці вдасться, коли Україна стане членом ЄС.

Про це на пресконференції заявив Прем'єр-міністр Денис Шмигаль, повідомляє кореспондент Укрінформу.
За словами Шмигаля, Україна вже докладає чимало зусиль для реформування митних органів. Зокрема, запроваджено електронну чергу, поставлено завдання обладнати всі пункти прикордонного і митного контролю камерами. Триває робота з країнами-партнерами, в першу чергу із Польщею та Румунією, із запровадження спільного митного контролю.
«Ці заходи мінімізують вплив корупції. Ми також продовжуємо діджиталізацію всіх сфер діяльності митної служби. Але тотально, до нуля, здолати корупцію на українських митних пунктах пропуску можна буде, коли Україна стане членом Європейського Союзу. Чим скоріше кордон зникне разом із митними пунктами пропуску, тим скоріше ми поборемо корупцію», - наголосив Шмигаль.
Як повідомлялося, реформа української митниці та адміністрування митних платежів перебувають у центрі уваги Міжнародного валютного Фонду та включені до переліку структурних маяків.