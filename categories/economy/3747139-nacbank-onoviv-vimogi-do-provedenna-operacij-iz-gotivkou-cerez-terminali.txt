Національний банк України пом’якшив вимоги до здійснення платіжних операцій з готівкою через через програмно-технічний комплекс самообслуговування (ПТКС).

Як передає Укрінформ, про це повідомляє пресслужба НБУ.
"Національний банк України актуалізував вимоги до надавачів платіжних послуг та їхніх комерційних агентів під час виконання операцій із внесення готівки через ПТКС", - йдеться в повідомленні.
По-перше, Національний банк доповнив перелік виключень та дозволив не підтверджувати за допомогою мобільного телефона здійснення платіжної операції з готівкою через ПТКС, якщо йдеться про наступне. А саме - про внесення готівки через ПТКС для поповнення рахунку, до якого випущено платіжну картку, за умови одночасного дотримання кількох умов (зокрема в разі забезпечення ПТКС її зчитування та подальшого коректного введення ПІН-коду картки або підтвердження операції банком – емітентом картки). А також тих, що стосуються оплати послуг мобільного зв’язку на суму, що не перевищує 200 гривень (протягом одного місяця за один номер мобільного телефону) в межах одного надавача платіжних послуг.
По-друге, регулятор уточнив вимоги щодо використання одноразового пароля під час здійснення операцій з унесення готівки, зокрема зобов’язав надавачів платіжних послуг вживати заходів щодо унеможливлення отримання іншими особам одноразового пароля, який використовується для підтвердження операції.
Відповідні норми передбачені постановою Правління Національного банку України від 10 серпня 2023 року № 97 "Про затвердження Зміни до Інструкції про порядок організації касової роботи банками та проведення платіжних операцій надавачами платіжних послуг в Україні", що набирає чинності з 12 серпня 2023 року.
Як повідомляв Укрінформ, на вимогу регулятора з 1 серпня 2023 року до квитанцій, які формуються під час здійснення готівкових операцій з використанням платіжних пристроїв, зокрема через ПТКС, мають додаватися реквізити. Зокрема, квитанції за результатами операцій із внесення готівки за допомогою ПТКС для її зарахування на рахунки додатково повинні містити номер мобільного телефону платника. Ці вимоги стосуються операцій із внесення готівки для її зарахування на рахунки за допомогою ПТКС. Водночас вони не поширюються на оплату комунальних платежів, квитків для залізничних перевезень (включаючи приміські), проїзду в міському і приміському транспорті (включаючи електронні квитки), оплату маршрутних пасажирських перевезень, поповнення проїзних і транспортних карт для проїзду в міському і приміському транспорті, сплату податків, штрафів, адміністративних послуг, зборів та інших платежів до бюджету.