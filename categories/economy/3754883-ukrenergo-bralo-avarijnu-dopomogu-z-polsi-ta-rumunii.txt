Через новий рекорд споживання електроенергії НЕК "Укренерго" 29 серпня брала аварійну допомогу з Польщі та Румунії загальним обсягом 2650 МВт-год.

Як передає Укрінформ, про це повідомляє пресслужба компанії у Фейсбуці.

"Споживання продовжує бити рекорди. Вчора, 29 серпня, у період вечірнього максимуму попит на електроенергію на 0,7% перевищив попередній рекордний показник 28 серпня", - йдеться у повідомленні.
Тому для покриття попиту «Укренерго» з 14:00 до 22:00 застосувало аварійну допомогу з енергосистеми Польщі та Румунії. Її загальний обсяг склав 2650 МВт-год.
В "Укренерго" зауважили, що таке відчутне збільшення споживання створює додаткове навантаження на електростанції. Вони вимушені включати в роботу навіть ті блоки, які мали бути зупинені для ремонту та підготовки до опалювального періоду.
"Але їх можливості з виробництва електроенергії зараз обмежені. Причина – всі українські тепло- та гідро- електростанції зазнали пошкоджень під час масованих терористичних атак росіян восени та взимку", - акцентував оператор системи передачі.
У середу, 30 серпня, є імпорт незначних обсягів електроенергії зі Словаччини та Молдови в години до початку вечірнього максимуму. Загальний обсяг 2000 МВт, з максимальною потужністю в окремі години до 490 МВт. Експорт відсутній.
Повідомляється також, що 29 серпня було зафіксовано короткочасне відключення дією захисту однієї високовольтної лінії у західному регіоні. Причина – гроза, сильний вітер. Знеструмлення споживачів не було, лінія в роботі.
Як повідомлялося, НЕК "Укренерго" 29 серпня для покриття попиту на електроенергію залучала аварійну допомогу з Румунії та Польщі загальним обсягом 1200 МВт-год.