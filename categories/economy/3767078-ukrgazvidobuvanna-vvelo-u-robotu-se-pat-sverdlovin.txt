АТ "Укргазвидобування" розпочало експлуатувати ще 5 свердловин, які додатково дадуть 500 тис. кубометрів газу на добу.

Як передає Укрінформ, про це повідомляє Група Нафтогаз.
"Укргазвидобування запустило ще 5 свердловин з додатковим видобутком 500 тис. куб. м газу на добу. 4 з 5 свердловин пробурені на «старих» родовищах віком 45-55 років. Ще одна — повністю нова", - йдеться у повідомленні.
Зазначається, що Укргазвидобування застосовує сучасні технології для пошуку покладів на "старих" родовищах та збільшує інвестиції у вивчення та освоєння нових. За рахунок цього на одному зі виснажених родовищ за останні два роки вдалося збільшити добовий видобуток газу на 35%, на іншому — майже на 50%.
Всього з початку 2023 року Укргазвидобування ввело в експлуатацію 58 нових газових свердловин із сумарним середньодобовим дебітом 5,3 млн кубометрів.
Як повідомлялося, за рахунок буріння нових свердловин АТ "Укргазвидобування" збільшило добовий видобуток газу на одному з родовищ на 1,2 млн кубометрів.