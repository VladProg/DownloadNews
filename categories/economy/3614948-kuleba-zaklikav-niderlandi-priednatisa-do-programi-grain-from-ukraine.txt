Міністр закордонних справ Дмитро Кулеба закликав Нідерланди приєднатися до ініціативи щодо постачання українського зерна у найбідніші країни світу.

Про це він заявив на спільній з главою МЗС Нідерландів Вопке Гукстрою пресконференції у Києві, повідомляє кореспондент Укрінформу.
«Я запросив Нідерланди приєднатися до ініціативи щодо постачання українського зерна до найбідніших країн світу. Цю ініціативу оголосив сьогодні Президент України Володимир Зеленський», - сказав глава української дипломатії.
Кулеба наголосив, що запуск ініціативи приурочено до вшанування 90-их роковин Голодомору-геноциду 1932-33 років в Україні. За його словами, візит Гукстри до Києва почався з відвідування меморіального комплексу жертвам Голодомору.
«Ми, українці, занадто добре знаємо, що таке голод, тому не будемо стояти осторонь проблем тих народів, які потерпають від голоду. Ми будемо їм допомагати», - заявив глава українського МЗС.
Він також закликав Нідерланди визнати Голодомор геноцидом українського народу.
Як повідомлялося, 15 листопада Володимир Зеленський під час виступу на саміті G20 закликав учасників приєднатися до української ініціативи щодо допомоги продовольством найбіднішим – Grain From Ukraine. За словами Президента, перше судно Nord Vind уже виходить в Ефіопію із 27 тис. тонн пшениці на борту.


Фото: МЗС України