Міжнародні резерви України за підсумками вересня знизились на 5,9% і станом на 1 жовтня становили, за попередніми даними, 23,93 млрд доларів США.

Як передає Укрінформ, про це повідомляє пресслужба НБУ.
"Станом на 1 жовтня 2022 року міжнародні резерви України, за попередніми даними, становили 23 929,6 млн дол. США. У вересні вони знизилися на 5,9% з огляду на продаж валюти Національним банком на міжбанківському ринку, у тому числі для забезпечення оборонних потреб та платежів українців за кордоном", - ідеться в повідомленні.
Водночас, зазначили в НБУ, стійкі надходження від міжнародних партнерів і надалі дають змогу утримувати міжнародні резерви на достатньому рівні, попри повномасштабну війну.
Загалом динаміку міжнародних резервів упродовж вересня визначали кілька чинників: по-перше, операції НБУ на міжбанківському валютному ринку, по-друге, операції з управління державним боргом та, по третє, переоцінка фінансових інструментів через зміну ринкової вартості та курсів валют.
Зокрема, Нацбанк минулого місяця продав на валютному ринку 2,78 млрд дол. та викупив до резервів 39,4 млн дол. Отже, чистий продаж валюти Національним банком у вересні становив 2,74 млрд дол. США.
Упродовж вересня надходження валюти на рахунки уряду в Національному банку становили 2,03 млрд дол. США. З них 1,5 млрд дол. надійшли через трастовий фонд Світового банку від Сполучених Штатів Америки, 482,1 млн дол. – від Європейського Союзу, 51,7 млн дол. – від розміщення внутрішніх державних облігацій (ОВДП), номінованих у валюті.
У Нацбанку зазначають, що загальний обсяг сплачених урядом коштів за обслуговування та погашення державного боргу в іноземній валюті становив 65,1 млн дол. США. Зокрема, 63,0 млн дол. було спрямовано на обслуговування та погашення боргу перед міжнародними кредиторами, а 2,1 млн дол. – на обслуговування валютних ОВДП. Крім того, Україна сплатила 624,6 млн дол. Міжнародному валютному фонду.
Як повідомляє Укрінформ, міжнародні резерви України за підсумками серпня зросли на 13,6% і станом на 1 вересня становили, за попередніми даними, 25,436 млрд дол. США.