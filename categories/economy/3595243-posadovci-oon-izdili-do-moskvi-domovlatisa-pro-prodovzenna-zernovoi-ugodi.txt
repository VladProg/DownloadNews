Для продовження зернової угоди між Україною та Туреччиною, ООН та росією 16-17 жовтня москву відвідали генеральний секретар Конференції ООН з торгівлі та розвитку Ребека Грінспан та заступник Генсека ООН з гуманітарних питань Мартін Гріффітс.

Як передає кореспондент Укрінформу, про це повідомив журналістам у понеділок речник Генсека ООН Стефан Дюжаррік.
Обидва посадовці ООН зустрічалися з цією метою із заступником міністра закордонних справ рф сергієм вершиніним.
«Грінспан також провела позитивні та конструктивні дискусії з першим віцепрем'єр-міністром росії андрієм бєлоусовим щодо сприяння безперешкодному експорту російського зерна та добрив на світові ринки, підтвердивши прихильність до подальшого прогресу з усіма сторонами, залученими до цього процесу, з метою подолання глобальної продовольчої небезпеки», - сказав Дюжаррік.
Крім того, за його словами, Гріффітс зустрівся із заступником міністра оборони росії олександром фоміним, «щоб обговорити більш ефективну реалізацію Чорноморської зернової ініціативи».
Раніше Reuters повідомляв, що росія надіслала ООН перелік вимог, у разі невиконання яких москва погрожує вийти з зернової угоди, дія якої завершується в листопаді. Самі вимоги російської сторони не розголошувалися.
За даними Центру протидії дезінформації при РНБО, як «аргумент», щоб не продовжувати угоду в нинішньому її вигляді, кремлівська влада намагається використати результати сумнівного розслідування, яке в росії поспіхом провела фсб після вибуху на кримському мосту. В інформаційному просторі росії «розганяється» наратив, де «теракт» позиціонується як привід для розірвання зернової угоди. Як стверджує фсб, вибухівка для підриву мосту начебто в серпні прибула морем з Одеси до Болгарії, тобто використовуючи «зернову угоду».
Також поширюється путінська заява, що треба обмежити напрями вивезення зерна «зерновим коридором» з території України через те, що начебто майже все зерно було спрямоване до ЄС і лише 3% йде до країн Африки. Насправді, за підрахунками компанії Barva Invest, 22% експорту українських зернових припало на Африку та Близький Схід, 28% – на Європу.
Угоду щодо розблокування українських портів для вивезення зерна було підписано в Стамбулі 22 липня. Документ підписали з ООН та Туреччиною окремо Україна та росія. Її дія завершується 22 листопада.
Фото: Alexandros Michailidis/Shutterstock