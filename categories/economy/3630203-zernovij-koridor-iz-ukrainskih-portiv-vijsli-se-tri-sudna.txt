Із морських портів Одеської області у четвер 8 грудня вийшли три судна з 78,6 тис. т агропродукції для Африки та Азії.

Як передає Укрінформ, про це повідомляє пресслужба Міністерства інфраструктури України у Фейсбуці.
"Зернова ініціатива": з портів Великої Одеси вийшли 3 судна з 78,6 тис. тонн агропродукції для Африки та Азії", - йдеться у повідомленні.

Зазначається, що одне з цих суден - балкер FULMAR S, який доставить 11,5 тис. т агропродукції до Єгипту.
Наразі в портах Одеської області обробляється 20 суден. На них завантажують 557,4 тис. т української агропродукції. По «зерновому коридору» рухаються 4 судна під завантаження 80 тис. т продовольства.

Із 1 серпня з портів Одещини вийшло 531 судно, які експортували 13,3 млн т українського продовольства до країн Азії, Європи та Африки.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовились про продовження «ініціативи з безпечного транспортування агропродукції через Чорне море» ще на 120 днів. Вона починала роботу 22 липня, а перше судно з українським продовольством в її межах вийшло з порту Одеси.
Фото: Мінінфраструктури