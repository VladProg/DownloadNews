Сполучені Штати вважають, що цінові обмеження на російську нафту спрацювали в масштабах світового ринку, та закликали країни, які не є частиною угоди, скористатися з можливості та прийняти її вигідні умови.

З такою заявою виступив у понеділок під час брифінгу в Вашингтоні речник Держдепартаменту США Нед Прайс, передає власний кореспондент Укрінформу.
«Незалежно від того, чи є країни формально частиною угоди щодо обмеження цін (на російську нафту – ред.), чи ні, ми закликаємо їх скористатися наслідками цінового ліміту», - зауважив представник Держдепартаменту США.
Прайс зазначив, що встановлені обмеження для рф почали впливати навіть перед тим, як були офіційно введені, оскільки ціна на сиру нафту почала знижуватися заздалегідь. «Ринки, звісно, дивляться у майбутнє», - пояснив Прайс.
Він також підкреслив, що це позбавить росіян прибутку, який вони отримували б від продажів своїх енергоносіїв.
Як повідомляв Укрінформ, країни G7, Євросоюз і Австралія оголосили про введення обмеження ціни на міжнародну торгівлю російською нафтою в розмірі $60 за барель із метою скорочення можливостей кремля фінансувати війну проти України. Крім того, це дозволяє залишити стабільними обсяги поставок нафти на глобальний ринок.
Фото: Getty Images