У межах одинадцятої в 2023 році хвилі програми “Власна справа” 304 українця отримають мікрогранти на старт чи розвиток свого бізнесу.

Як передає Укрінформ, про це повідомляє пресслужба Міністерства економіки у Фейсбуці.
"Власна справа": 304 українці отримають 72,5 млн грн на старт або розвиток бізнесу за підсумками 11-ої хвилі подачі заяв", - йдеться в повідомленні.
Серед отримувачів мікрогрантів десятої хвилі 55% жінок і 45% чоловіків. Серед ветеранського компоненту — вже 41 переможець програми від початку його запуску. Гранти отримають 20 учасників бойових дій і 21 дружина військового. Найбільше переможців з таких областей: Львівської (59 осіб), Рівненської (36 особи), Житомирської (27 осіб).

З міста Києва переможцями стали 29 осіб.
Як повідомлялося, за грантовою програмою “Власна справа” українці можуть отримати мікрогрант від 50 до 250 тис. грн. Кошти можна витратити на придбання або лізинг обладнання, закупівлю сировини та матеріалів, оренду приміщення. Отримати мікрогрант може як діючий підприємець, так і людина без досвіду такої діяльності. Обов'язковою умовою надання коштів є створення 1-2 робочих місць. Українці, що отримали мікрогранти у 2022 році, створять близько 8 000 нових робочих місць.
Цього року на програму “Власна справа” бюджетом передбачено 1,8 млрд грн, що дозволить видати близько 10 тис. мікрогрантів.