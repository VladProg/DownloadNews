Нацбанк врегулював окремі питання здійснення банками фінансового моніторингу стосовно «політично значущих осіб» (Politically Exposed Persons, РЕРs). Обсяги фіноперацій за всіма рахунками для РЕРs підвищені з 200 тисяч грн на квартал до 400 тисяч грн на місяць.

Як передає Укрінформ, про це повідомляє пресслужба НБУ.
"Національний банк унормував окремі питання забезпечення належного застосування ризик-орієнтованого підходу банків до клієнтів ‒ політично значущих осіб (Politically Exposed Persons, РЕРs), які раніше містилися в рекомендаційних листах. Банки мають відійти від формального підходу до встановлення рівня ризику РЕРs", - йдеться в повідомленні.
У кожному окремому випадку присвоєння банком будь-якого рівня ризику PEPs має бути належним чином обґрунтовано. У Нацбанку вважають, що такий підхід сприятиме запобіганню встановлення банками необґрунтованого рівня ризику та безпідставній відмові таким клієнтам в обслуговуванні.
Національний банк також пом’якшив окремі норми в частині заходів щодо джерел статків (багатства) РЕРs та джерел коштів, пов’язаних з їх фінансовими операціями. Так, підвищено ліміти на обсяги фінансових операцій за всіма рахунками PEPs, відкритими в банку, з 200 тис. грн за квартал до 400 тис. грн за місяць, що є однією з умов для невжиття заходів з установлення джерел статків (багатства) РЕРs.
Наведені зміни внесені постановою Правління Національного банку від 15 червня 2023 № 74 «Про внесення змін до Положення про здійснення банками фінансового моніторингу», що набрала чинності 17 червня 2023 року.
Фото: НБУ