За місяць проведення аукціонів за новим законодавством держава заробила понад 1 млрд грн від приватизації державного майна, кошти від якого спрямують на фінансування оборони.

Про це повідомила заступниця голови Комітету Верховної Ради з питань економічного розвитку Роксолана Підласа, передає Укрінформ з посиланням на сайт ВРУ.
«Українські інвестори не бояться ракет. Вони готові інвестувати в розширення бізнесу вже сьогодні. Все, що заробляє країна, в тому числі від приватизації – іде прямо на оборону, оскільки міжнародні партнери фінансують тільки соціальні видатки», - зазначила Підласа.
Заступниця голови комітету додала, що не зважаючи на складну безпекову ситуацію, на аукціонах спостерігається конкуренція, як і минулого року: в середньому 3,5 учасники. Одна з причин – спрощення правил приватизації.
Як повідомлялось, у серпні Президент України Володимир Зеленський підписав закон, який стосується змін до законодавства щодо пришвидшення приватизації для цілей релокації підприємств та економічного відновлення.
Документ, зокрема, спрощує здійснювані заходи з підготовки до приватизації та продажу державного/комунального майна як у період запровадження воєнного стану, так і в мирний час.
Також він унеможливлює приватизацію об’єктів великої приватизації в період дії воєнного стану та пришвидшує отримання/переоформлення дозвільних документів і ліцензій для власників приватизованих об’єктів.