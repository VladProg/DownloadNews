Президентка Європейської Комісії Урсула фон дер Ляєн оголосила у середу, що ЄС виділив новий транш макрофінансової допомоги Україні в розмірі 1,5 мільярда євро.

Як передає Укрінформ, про це вона повідомила у соцмережі Х.
«ЄС фінансово підтримує економічну стабільність і надання державних послуг в Україні із самого початку розв’язаної Росією війни. Сьогодні ми надаємо нові 1,5 мільярда євро», – заявила глава Єврокомісії.
Вона додала, що обсяг фінансової підтримки України з боку ЄС нині становить 85 мільярдів євро.
Урсула фон дер Ляєн також запевнила, що підтримка України посилюватиметься, оскільки Єврокомісія запропонувала виділити 50 мільярдів євро для України до 2027 року.
На сайті Єврокомісії підкреслюється, що новий транш у 1,5 млрд євро допоможе Україні продовжувати виплату зарплат і пенсій, підтримувати діяльність ключових органів соціального забезпечення та відповідних служб, зокрема, лікарень, шкіл та місць притулку для переміщених осіб. Ця європейська допомога також дозволить Україні забезпечити макрофінансову стабільність та продовжити відновлення критичної інфраструктури, що була зруйнована Росією в ході її агресивної війни, включаючи енергетичну інфраструктуру, системи водопостачання, транспортні мережі, дороги та мости.
«Сьогоднішній платіж здійснений після того, як 18 жовтня Єврокомісія дійшла висновку, що Україна продовжує досягати задовільного прогресу на шляху імплементації погоджених політичних умов та дотримується вимог з інформування, що мають на меті забезпечення прозорого та ефективного використання цих фінансових фондів», - наголошується в повідомленні Єврокомісії.
Зокрема, ознакою прогресу України на шляху до посилення фінансової стабільності Єврокомісія називає поступову відмову від тимчасових заходів у сфері оподаткування в надзвичайних умовах, зміцнення верховенства права, поновлення діяльності Вищої ради правосуддя та Вищої кваліфікаційної комісії суддів. Україна, як зазначається в повідомленні, змогла досягти значущих результатів у покращенні власної енергетичної системи, зокрема, шляхом реструктуризації Оператора газотранспортних систем та через загальне покращення ділового клімату в країні.
Як зазначив Прем'єр-міністр України Денис Шмигаль, загальна бюджетна підтримка Європейського Союзу цього року вже сягнула понад 16,5 млрд євро, що допомагає Україні зберігати економічну стійкість в умовах повномасштабної війни.
"Розраховуємо, що новий механізм багаторічної підтримки - Ukraine Facility - обсягом 50 млрд євро буде схвалений державами-членами ЄС якнайшвидше", - зауважив Шмигаль та висловив вдячність Європейському Союзу за вагому й визначальну підтримку.
Як повідомляв Укрінформ, 23 жовтня Україна отримала від Європейського Союзу дев’ятий транш макрофінансової допомоги в розмірі €1,5 мільярда.