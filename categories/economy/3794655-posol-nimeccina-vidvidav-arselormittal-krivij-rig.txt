Посол Німеччини Мартін Єґер відвідав ПАТ «АрселорМіттал Кривий Ріг». Під час візиту він обговорив з керівництвом заводу поточний стан підприємства та перспективи його розвитку.

Про це повідомляє Укрінформ із посиланням на корпоративне видання підприємства.
Генеральний директор АМКР Мауро Лонгобардо під час зустрічі із послом заявив, що наступного року підприємство має намір збільшити навантаження виробничих потужностей до 50%.
«У 2024 році ми плануємо збільшити обсяги виробництва та розширити виробничі потужності за рахунок роботи двох доменних печей. Таким чином, завантаження наших виробничих потужностей збільшиться з 30% до 50%», - наголосив Лонгобардо.

Він також зауважив, що досягти запланованого компанії допоможе той факт, що їй вдалося зберегти колектив, уникнути скорочень. Також, незважаючи на відключення електроенергії і ракетні обстріли, все виробниче обладнання перебуває у робочому стані.

Як повідомлялося, ПАТ «АрселорМіттал Кривий Ріг» планує завершити 2023 рік із збитком у $320 млн проти аналогічного показника у минулому році в $1,3 млрд.
Фото: АрселорМіттал