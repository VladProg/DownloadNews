Повернення доплат військовим, яке у квітні підтримала Верховна Рада України, може призвести до зростання дефіциту українського бюджету у 2023 році.

Як передає Укрінформ, про це заявив постійний представник Міжнародного валютного фонду (МВФ) в Україні Ваграм Степанян в інтерв'ю "Інтерфакс-Україна".
"Нещодавно прийнятий законопроєкт, на який ви посилаєтеся, як я розумію, спричинить додаткові видатки, еквівалентні більш ніж 4 мільярдам доларів США. Однак у законопроєкті не визначаються джерела фінансування цих видатків, а отже це може призвести до зростання бюджетного дефіциту у 2023 році. Пошук ресурсів такого масштабу, ймовірно, передбачатиме різкі короткострокові податкові заходи або істотні запозичення на внутрішньому фінансовому ринку, однак, такі заходи практично неможливі без дуже негативного впливу на економіку та фінансовий ринок", - сказав він.
Степанян зазначив, що позики для фінансування таких видатків можуть поставити під ще більшу загрозу стійкість боргу України, який вже перебуває під тиском.
"Це підкреслює важливість цілісної податкової політики, яка дозволяє мобілізувати внутрішні доходи та захистити податкову базу від ерозії", - додав він.
Представник МВФ також нагадав, що у межах виконання програми розширеного фінансування (EFF) Україна прагне забезпечити фіскальну стійкість та передбачуваність бюджетної політики, зміненої під час COVID та через війну. У цьому контексті влада взяла на себе зобов'язання відновити та посилити дію статті 52 Бюджетного кодексу, яка визначає та регулює нормативно-правову базу і обставини, за яких до бюджету можуть вноситися зміни як в частині доходів, так і в частині видатків.
Як повідомляв Укрінформ, 10 квітня Верховна Рада підтримала повернення виплат у розмірі 30 тис. грн для військовослужбовців, поліцейських та працівників Державної служби з надзвичайних ситуацій. Законодавча ініціатива донині не підписана Головою ВР та Президентом, оскільки зареєстрований блокуючий проєкт постанови про її відхилення.