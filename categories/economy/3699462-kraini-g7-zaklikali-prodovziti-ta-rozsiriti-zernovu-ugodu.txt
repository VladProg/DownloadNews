Країни G7 закликали до продовження, повної імплементації та розширення критично важливої угоди про експорт українського зерна через Чорне море.

Про це йдеться в комюніке міністрів сільського господарства країн-членів групи, передає Укрінформ із посиланням на Reuters.
Це комюніке країни G7 оприлюднили на тлі новин про те, що зернова угода під загрозою через росію, яка її саботує.
У комюніке, узгодженому після дводенної зустрічі в японському місті Міядзакі, міністри сільського господарства G7 "визнали важливість" угоди, заявивши: "Ми рішуче підтримуємо продовження, повну реалізацію та розширення (Чорноморської зернової ініціативи) BSGI".
"Ми засуджуємо спроби росії використовувати продовольство як засіб дестабілізації та інструмент геополітичного примусу і підтверджуємо нашу прихильність діяти солідарно і підтримувати тих, хто найбільше страждає від російської «мілітаризації» продовольства", – йдеться в комюніке.
У документі також сказано, що члени G7 "готові" підтримати відновлення і реконструкцію України, в тому числі шляхом надання експертної допомоги в розмінуванні сільськогосподарських земель і реконструкції сільськогосподарської інфраструктури.
Як повідомлялося, українська сторона заявляла, що зернову угоду потрібно розширити, зробивши її безстроковою, а також поширити її дію на порти Миколаївської області.