Українське зерно суттєво не впливає на ціни в сусідніх державах.

Про це Прем'єр-міністр Денис Шмигаль сказав на засіданні уряду, передає Укрінформ.
«Розмови про те, що українське продовольство шкодить польським, словацьким чи угорським фермерам – це спекуляції. Наше зерно суттєво не впливає на ціни в сусідніх державах, тоді як наші аграрії перебувають у набагато гіршому й важчому становищі, ніж їхні західні колеги», - зазначив очільник уряду.
Він вкотре подякував партнерам з Європейської комісії за координацію в питанні експорту української аграрної продукції. Водночас зазначив, що в умовах російської чорноморської блокади, коли наші зерносховища й порти перебувають під щоденними атаками, забезпечення наших сил безпеки й оборони прямо залежить від наших доходів, тому нам потрібен аграрний експорт.

Відео: Телеграм-канал Дениса Шмигаля
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
15 вересня Єврокомісія не продовжила дію тимчасових обмежень ЄС щодо імпорту збіжжя з України до п’яти сусідніх країн Євросоюзу. Після цього Польща, Угорщина та Словаччина оголосили про рішення надалі одноосібно блокувати імпорт української агропродукції та припинили участь у Координаційній платформі, яка була створена під егідою Єврокомісії для вирішення «зернового» питання.
На зустрічі Координаційної платформи, створеної під егідою Єврокомісії для вирішення проблеми імпорту українського зерна до п’яти сусідніх країн ЄС, Україна представила план дій.