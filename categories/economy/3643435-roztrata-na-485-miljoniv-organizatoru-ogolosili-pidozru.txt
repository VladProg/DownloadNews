​Детективи НАБУ повідомили про підозру організатору розтрати понад 485 млн грн арештованого майна та ще двом учасникам злочинної групи.

Про це у Телеграмі повідомляє Спеціалізована антикорупційна прокуратура, передає Укрінформ.
Зазначається, що власнику низки юридичних компаній, якого слідство вважає організатором, інкриміновано вчинення злочинів, передбачених кількома статтями Кримінального кодексу.
«Упродовж 2017-2018 років організатор запропонував голові АРМА запровадити корупційну схему з реалізації арештованого майна. Злочинний план передбачав встановлення контролю за всіма процесами у АРМА - від моменту передачі речових доказів до їх продажу за заниженою вартістю на підконтрольній торговій площадці наперед визначеним компаніям. Голова АРМА, погодившись на пропозицію, забезпечував ухвалення необхідних рішень для безперешкодної маніпуляції із арештованим майном», - йдеться у повідомленні.
Зокрема посадовці АРМА готували обґрунтування належності відповідних арештованих активів до майна, яким важко управляти, зберігати або ж воно швидко псується і може втратити свою вартість. Коли згодом це майно оцінювалося, його вартість указувалась суттєво нижчою за ринкову.
За даними САП, своєю чергою гендиректор ДП «СЕТАМ» забезпечував проведення електронних торгів з метою реалізації речових доказів за заниженими цінами та створення необхідних умов для перемоги заздалегідь визначених юридичних осіб
Зазначено, що директор приватної компанії надавав правову допомогу та забезпечував участь в електронних торгах «СЕТАМ» підконтрольних приватних товариств, для створення видимості конкуренції.
На сьогодні встановлено чотири епізоди злочинної діяльності:

продаж трьох земельних ділянок на Одещині, які були придбані для будівництва магазинів мережі «Ашан» (реальна вартість була зменшена у 18 разів);
продаж 2,6 тис. тонн річкового піску на Київщині (зменшено вартість більше ніж у шість разів у порівнянні з ринковою);
продаж понад 4,5 тис. тонн карбаміду (вартість зменшено майже впʼятеро)
продаж зерна, крупи та олійних культур (зменшено вартість у чотири рази).

Загальна сума збитків, завданих унаслідок реалізації цієї злочинної схеми, перевищує 485 млн гривень.
Загалом слідство встановило причетність до злочинного угрупування 11 осіб. Раніше про підозру повідомлено девʼятьом особам, серед яких колишній голова АРМА, начальник управління менеджменту активів центрального апарату АРМА, спеціаліст відділу з розвитку підприємства ДП «СЕТАМ», оцінювач, засновник та директор приватної компанії.
Досудове розслідування триває. Встановлюються всі причетні особи, а також інші епізоди протиправної діяльності.
Як повідомлялося, що Національне антикорупційне бюро оголосило колишньому народному депутату і ще сімом особам підозру в заволодінні правами вимоги за кредитами, що заподіяло приватному банку збитків більш як на 112 млн грн.