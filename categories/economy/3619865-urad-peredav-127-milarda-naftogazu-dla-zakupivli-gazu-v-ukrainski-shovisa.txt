Кабінет Міністрів ухвалив рішення щодо надання 12,7 млрд грн НАК «Нафтогаз України» для закупівлі газу.

Про це у Телеграмі повідомив Прем’єр-міністр Денис Шмигаль, передає Укрінформ.
«Уряд передав 12,7 млрд грн Нафтогазу для закупівлі газу в українські сховища. Раніше Україна отримала ці фінанси від уряду Канади. На сьогоднішньому засіданні затвердили порядок використання коштів державного бюджету на закупівлю газу у 2022-2023 рр», - повідомив Шмигаль.
Він також повідомив, що цього тижня Норвегія виділила Україні близько 200 млн євро для закупівлі газу. До цього 300 млн євро на ці потреби погодився надати ЄБРР. Кошти так само будуть надані НАК «Нафтогаз України».
«Це надзвичайно важливий крок, аби стабільно пройти складну зиму», - наголосив Прем'єр-міністр.
Як повідомлялось, міністр фінансів Норвегії Трюгве Слагсвольд Ведум 21 листопада підписав угоду з Європейським банком реконструкції та розвитку про надання фінансування у розмірі 2 мільярдів норвезьких крон, щоб Україна могла купувати природний газ протягом нинішньої зими.
Україна станом на 8 листопада накопичила 14,6 млрд кубометрів газу. Також на складах ТЕС і ТЕЦ є 1,5 млн тонн вугілля.