Сьогоднішня атака дронами не завдала пошкоджень магістральній енергетичній інфраструктурі, проте уздовж лінії фронту є пошкодження у розподільчих мережах у п’яти областях.

Як передає Укрінформ, про це повідомляє НЕК «Укренерго» у Телеграмі.
«Нічна атака дронами не завдала пошкоджень магістральній енергетичній інфраструктурі <…> Однак, через російські обстріли уздовж лінії фронту та обстріли прикордоння знову є пошкодження у розподільчих мережах (обленерго) у Донецькій, Харківській, Херсонській, Сумській та Чернігівській областях»,– йдеться у повідомленні.
Зазначається, що наразі на Сумщині знеструмленими залишаються близько 1 тис. споживачів, на Чернігівщині – близько 1,2 тис. споживачів. На Херсонщині росіяни обстріляли об’єкт генерації, триває відновлення живлення споживачів.
Водночас енергетики Дніпропетровщини завершили відновлення енергопостачання 4,5 тис. споживачів, які були знеструмлені через російські обстріли. А фахівці «Харківобленерго» повністю відновили живлення села Гракове, яке понад рік було знеструмленим через окупацію, що тривала до середини вересня 2022 року, та бойові дії.
Також в Укренерго повідомили, що виробництво електроенергії наразі повністю покриває споживання. Друга хвиля водопілля іде на спад, але гідроелектростанції продовжують активно працювати. Крім того, сезонно збільшили виробництво електроенергії сонячні та вітрові електростанції. Триває експорт у Молдову у нічні та денні години, також відсьогодні відновився експорт у Польщу. В Україну імпорту не відбувається.
«На всіх пошкоджених російськими атаками об’єктах магістральних мереж тривають активні ремонтні роботи. Енергосистема продовжує відновлюватись, але обсяги пошкоджень великі. Відновлення рівня надійності енергопостачання, який був до масованих обстрілів, потребує багато ресурсу та часу», – додали в компанії.





Як повідомлялося, цієї ночі російські агресори атакували територію України 35 дронами-камікадзе. Захисники українського неба знищили всі ворожі безпілотники.