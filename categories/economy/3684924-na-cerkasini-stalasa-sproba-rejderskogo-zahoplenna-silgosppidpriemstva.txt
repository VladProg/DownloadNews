Невідомі особи зробили спробу рейдерського захоплення агропідприємства в селі Антипівка Черкаської області.

Про це повідомив начальник Черкаської ОВА Ігор Табурець, передає Укрінформ.
"Ситуація, що трапилась із агропідприємством в Антипівці, – це кричущий випадок, на який відразу належне відреагувала наша правоохоронна система. Ми в постійній комунікації із ГУ Нацполіціїї області та Черкаською обласною прокуратурою.
Натепер за фактом підроблення документів відкрито кримінальне провадження. Задля збереження майна і унеможливлення подальших реєстраційних дій, зміни керівників підприємства подано клопотання до суду про арешт майнового комплексу, заборону вчиняти реєстраційні дії щодо розпорядження активами цього підприємства, щодо зміни керівництва та внесення змін в установчі документи. Воно задоволене", - написав голова Черкаської ОВА.
За словами Табурця правоохоронці з’ясують об’єктивну ситуацію, а бізнес продовжить безпечно працювати на Черкащині. Розслідування перебуває на його особистому контролі.
Як повідомила поліція Черкаської області, 17 березня надійшло повідомлення, про те що невідомі особи захопили підприємство на Золотонощині. Телефонуючи на спеціальну лінію 102 заявники повідомили, що невідомі озброєні люди, у кількості 15 осіб, зачинили працівників підприємства в адміністративній будівлі та вимагали встановити нового керівника, при цьому погрожували співробітникам.
Фото: Черкаська ОВА