Ситуація, що склалася на кордоні між Польщею й Україною, є абсолютно неприйнятною і потребує активного втручання польської влади, яка несе відповідальність за дотримання порядку та законності на кордонах.

Про це у Брюсселі під час пресконференції з представлення пакету пасажирської мобільності ЄС, заявила єврокомісар з питань транспорту Адіна Велян (Adina VĂLEAN), повідомляє кореспондент Укрінформу. Відеозапис пресконференції оприлюднений на мультимедійному порталі ЄС.
«Я вважаю, що ситуація на кордоні Польщі з Україною є абсолютно неприйнятною. Говорю так, тому що ми від початку були долучені до цього процесу та намагалися вести дискусію з усіма залученими сторонами. За моєю оцінкою, на сьогодні немає доброї волі у пошуку рішення. При цьому там немає майже жодного долучення польської влади. Я говорю так, тому що саме польська влада, як можна припускати, має підтримувати закон на цьому кордоні», - зазначила єврокомісар.
Вона зауважила, що підтримує право людей на протести але при цьому Україна, яка перебуває у стані війни, не може перетворюватися на заручника в результаті блокуванні зовнішніх кордонів.
«Безумовно, ми все ще ведемо постійні обговорення, є перелік технічних заходів, які можуть бути задіяні. При цьому вони мають бути забезпечені та виконуватися польською стороною. Ми продовжуємо діалог, але, як Європейська комісія, зберігаємо за собою право на втручання, навіть до правового переслідування проти тих, хто не поважає правила та не виконує законів», - додала представниця Єврокомісії.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. 23 листопада до акції долучилися польські аграрії. В результаті на кордоні з Польщею утворилися величезні черги вантажівок, які нараховують більше двох з половиною тисяч автомобілів, водії яких опинилися у надзвичайно важких обставинах. Наразі, за повідомленнями, в цій черзі померли, принаймні, дві людини.
Лідер «Громадянської коаліції» Дональд Туск звинуватив польський уряд у бездіяльності в ситуації з блокуванням прикордонних переходів.
Фото: European Commission