Газовий бізнес Газпрому внаслідок скорочення експорту газу до Європи на тлі зниження експортних цін та зростання податків став збитковим - вперше з часів пандемії та вдруге за останні 25 років.

Як передає Укрінформ, про це повідомляє газета «Коммерсант» після аналізу звітності Газпрому.
Зазначається, що газовий бізнес є кореневим елементом діяльності групи «Газпром». Подібний стан речей, збитковість, спостерігався насамперед у першому півріччі 2020 року у розпал пандемії, до цього — 1998 року. За таких обставин в міру подальшого зниження цін на газ у Європі ситуація може погіршитися.
В цілому, чистий збиток головної компанії за підсумками першого півріччя становив 255 млрд руб ($2,65 млрд). Водночас група «Газпром» отримала 296 млрд руб. прибутку, фактично виключно за рахунок нафтового бізнесу – «Газпром нафти».
За наявними даними, виручка ПАТ «Газпром» впала на 65%, до 2,74 трлн руб. У тому числі виручка безпосередньо від продажу газу впала в 2,1 раза, до 1,7 трлн руб.
Відзначається, що Газпром більше не розкриває свою середню експортну ціну, а також обсяги експорту газу.
Як повідомлялося у березні, за підсумками 2022 року чистий прибуток російського монополіста «Газпром» становив 747,246 млрд рублів, що в 3,6 раза менше порівняно з 2021 роком (2,684 трлн рублів).