Компанія Baykar підписала угоду про експорт та співпрацю з Міноборони Саудівської Аравії. Угода стала найбільшим в історії Туреччини експортним контрактом в оборонній та аерокосмічній галузі.

Про це повідомляє Укрінформ із посиланням на повідомлення компанії Baykar у Твіттері.
“Підписавши з Саудівською Аравією найбільшу експортну угоду в галузі оборони та аерокосмічної галузі в історії нашої країни, ми також уклали Угоду про локалізацію технологій для Bayraktar AKINCI з SAMI Defense (дочірня компанія Фонду державних інвестицій Саудівської Аравії - ред.)” - повідомили в компанії.
Зазначається, що угоди підписали й турецькі компанії ASELSAN і ROKETSAN.

Фото: Twitter / Baykar

На церемонії підписання, як вказує TRT Haber, генеральний директор компанії Baykar Халюк Байрактар заявив про готовність компанії ділитися технологіями.
“Ми ділилися і продовжуватимемо ділитися інноваційними технологіями, включаючи Bayraktar AKINCI. Розробка такої високотехнологічної платформи як Bayraktar AKINCI є без сумніву неоціненною. Bayraktar AKINCI не є звичайною зброєю чи літальним апаратом. Це розумний літаючий робот, оснащений десятками комп’ютерів, десятками тисяч рядків коду та штучним інтелектом… Ми координуємо необхідні кроки по проєкту із установами Саудівської Аравії, регуляторами та місцевою промисловістю”, - сказав гендиректор.
За його словами, підписані контракти є не лише бізнес-можливістю для компанії, але й реалізацією інтересів Туреччини в оборонній сфері.
Як повідомляв Укрінформ, Baykar відкриє в Україні сервісний центр з ремонту та обслуговування БПЛА.