Відділ примусового виконання рішень Управління забезпечення примусового виконання рішень в Одеській області Південного міжрегіонального управління Мін’юсту виставив на електронний аукціон OpenMarket (ДП «СЕТАМ» Міністерства юстиції України) арештоване судно «SKY MOON», 1978 року побудови.

Як передає Укрінформ, відповідне оголошення оприлюднено на сайті Міністерства юстиції.
«Універсальне вантажне судно знаходиться в задовільному стані. На сторінці лота покупець може знайти додаткову інформацію по лоту і зареєструватись на аукціон» — повідомив генеральний директор ДП «СЕТАМ» Олександр Мамро.

Стартова ціна за лот складає 22 844 400 грн.
Як зазначається, судно побудовано у 1978 році в Норвегії, порт реєстрації - Танзанія, прапор - Занзібар, чистою місткістю - 1359, валовою місткістю - 2201 реєстрова тонна.

Аукціон відбудеться 20 жовтня 2023 року. Гарантійний внесок для участі в аукціоні складає 1 142 220 грн.

Як повідомляв Укрінформ, танзанійське судно «Sky Moon» було затримане українськими прикордонниками наприкінці 2016 року в українських внутрішніх водах на річці Дунай. Судно було затримано за порушення порядку в'їзду-виїзду до тимчасово окупованої території АР Крим. У березні 2017 року рішенням суду воно було конфісковане на користь держави. У 2018 році ДПСУ оголосила про передачу судна Військово-морським силам України.

Фото: setam.net.ua