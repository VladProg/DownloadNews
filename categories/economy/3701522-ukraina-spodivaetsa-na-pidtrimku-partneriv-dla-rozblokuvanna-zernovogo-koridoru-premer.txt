Україна сподівається на підтримку міжнародних партнерів щодо продовження роботи «зернового коридору».

Про це Прем'єр-міністр Денис Шмигаль заявив на пресконференції у Римі, відповідаючи за запитання кореспондента Укрінформу.
«Ми чекаємо підтримки від усіх партнерів, щоб створити відповідний тиск для того, щоб росія продовжила без додаткових обмежень роботу "зернового коридору" після 18 травня і щоб зараз не створювала відповідного блокування вивезення українського зерна», - сказав Шмигаль.
Він додав, що просив керівництво Італії та Ватикан допомогти у цьому питанні.
Як повідомлялося, російська федерація 26 квітня вкотре призупинила роботу «зернового коридору».
20 березня у мзс рф заявили, що москва погодилася продовжити "зернову" угоду, дія якої завершилася 18 березня, нібито тільки на 60 днів замість 120, як було раніше. Для подальшого продовження «Чорноморської ініціативи» москва вимагає виконання своїх умов, зокрема перепідключення «россєльхозбанку» до SWIFT; відновлення поставок сільгосптехніки, запчастин і сервісного обслуговування; скасування обмежень на страхування й перестрахування плюс зняття заборони на доступ до портів; відновлення роботи аміакопроводу «Тольятті-Одеса»; розблокування зарубіжних активів і рахунків російських компаній, пов'язаних із виробництвом і транспортуванням продовольства й добрив.
При цьому в російському мзс стверджували, що їхня позиція була нібито доведена до турецької та української сторін, а також представників ООН.
Заступник міністра закордонних справ Микола Точицький у коментарі Укрінформу 23 березня заявив, що Україна в межах "зернової" угоди має і виконує зобов'язання перед ООН і Туреччиною, якими продекларувала збереження за собою права здійснювати поставку українського зерна ще на 120 днів. Про жодні додаткові умови, окрім поставок збіжжя морським шляхом, в угоді не йдеться.
Посол України в Туреччині Василь Боднар вважає, що Україні вже зараз слід готувати альтернативні варіанти доставки зерна на випадок блокування росією "зернової ініціативи" після 18 травня.