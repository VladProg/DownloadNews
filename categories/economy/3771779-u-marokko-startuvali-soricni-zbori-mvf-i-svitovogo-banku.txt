Вплив російської війни на глобальну економіку, продовження фінансової підтримки України, виклики для продовольчої безпеки стануть одними з важливих тем Щорічних зборів МВФ і Світового банку, які розпочалися в понеділок у Марракеші.

Про це повідомляє з місця подій власний кореспондент Укрінформу.
Директор-розпорядниця МВФ Крісталіна Георгієва у своїй промові перед відкриттям Щорічних зборів пояснила, чому вибір місця для проведення зустрічі МВФ і Світового банку цього року впав на Африканський континент. За її словами, тут як під «збільшувальним склом» можна побачити виклики, з якими стикається світ.

«Пандемія COVID-19, війна Росії в Україні, кліматичні катаклізми, криза вартості життя, політична нестабільність – це все різні обличчя цього світу, схильного до шоків. Їхній вплив найповніше проявляється в Африці, як і надзвичайна потреба для нас краще підготуватися до цього», - зауважила глава МВФ.

Порядок денний зустрічей, які проходитимуть впродовж тижня, традиційно є насиченим. Очікується, що у вівторок МВФ представить свій звіт «Перспективи світової економіки» (WEO), який визначає оцінки й прогнози економічного зростання як у глобальному масштабі, так і в регіонах та окремих країнах. У звіті також мають бути оприлюднені оновлені прогнози щодо зростання ВВП України. Очікується, що нові дані підтвердять позитивну динаміку для української економіки цього року, які напередодні оприлюднив Світовий банк.

Крім того, WEO представить прогнози щодо споживчих цін в Україні, балансу поточного рахунку, а також рівня безробіття.
Упродовж тижня заплановані, зокрема, й презентації Доповіді з питань глобальної фінансової стабільності, Доповіді «Фінансовий монітор», інших досліджень та прогнозів МВФ і Світового банку. Їхні оцінки враховуватимуть, у тому числі, вплив війни РФ проти України в регіональному й глобальному масштабах.
У середу, 11 жовтня, заплановане засідання у форматі круглого столу на тему підтримки України. Очікується, що до дискусії приєднаються, зокрема, Президент України Володимир Зеленський, Премʼєр-міністр Денис Шмигаль, міністр фінансів Сергій Марченко, глава МВФ Крісталіна Георгієва, президент Групи Світового банку Аджай Банга та інші. У п’ятницю відбудеться пленарне засідання Річних зборів МВФ і Світового банку, за участю української делегації та керівництва МВФ і Світового банку.





Окремим важливим аспектом цьогорічної зустрічі в Марракеші стала демонстрація міжнародної підтримки Марокко після руйнівного землетрусу потужністю понад 7 балів, який стався минулого місяця. Після проведення оцінки результатів катастрофи разом із місцевою владою було прийняте рішення щодо проведення запланованих раніше зборів МВФ і Світового банку, що продемонструвало солідарність із народом Марокко.
Як повідомляв Укрінформ, напередодні глава МВФ Крісталіна Георгієва заявила, що за підсумками першої половини нинішнього року світова економіка підтвердила «надзвичайну стійкість». Однак, за її словами, в середньостроковій перспективі все ж очікується сповільнення темпів глобального зростання.