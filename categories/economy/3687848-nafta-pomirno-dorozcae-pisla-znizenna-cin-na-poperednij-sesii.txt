Ціни на нафту демонструють помірне зростання у понеділок, 27 березня, після зниження цін минулої п'ятниці.

Як передає Укрінформ, про це повідомляє enkorr.
Вартість травневих ф'ючерсів на сорт Brent на лондонській біржі ICE Futures становить $75,12 за барель, що на $0,13 (0,17%) вище за ціну на закриття попередньої сесії. За підсумками торгів минулої п'ятниці ці контракти здешевшали на $0,92 (1,2%), до $74,99 за барель.
Ціна ф'ючерсів на нафту WTI на травень на електронних торгах Нью-Йоркської товарної біржі (NYMEX) становить $69,4 за барель, що на $0,14 (0,2%) вище за підсумкове значення попередньої сесії. Минулої п'ятниці контракт знизився в ціні на $0,7 (1%), до $69,26 за барель.
За підсумками минулого тижня Brent зріс у ціні на 2,8%, WTI – на 3,5%, дещо відновившись після обвалу до багаторічних мінімумів тижнем раніше.
«Ціни на нафту, які багато в чому стали жертвою волатильності на світових ринках, зуміли відновитися в короткостроковій перспективі, хоча Brent все ще коштує на 10% менше, ніж на початку року. З одного боку, це пов'язано з, як і раніше, високими ризиками, а з іншого – з несподівано високим рівнем пропозиції», – зазначила аналітик сировинного сектору в Commerzbank Барбара Ламбрехт.
Стівен Іннес із SPI Asset Management вказав на хороші показники китайської економіки і спрогнозував, що на нафтовому ринку може виявитися невеликий дефіцит на середину року.
Тим часом кількість нафтових бурових установок, що діють, в США минулого тижня збільшилася на 4 одиниці і склала 593, повідомила нафтосервісна компанія Baker Hughes. На тиждень раніше показник падав до мінімуму за дев'ять місяців.