Слідство у справі ексголови Фонду держмайна Дмитра Сенниченка під час нещодавніх слідчих дій на території Чехії здобуло цікаві докази.

Про це розповів директор Національного антикорупційного бюро Семен Кривонос в інтерв’ю Укрінформу.
“У справі Фонду державного майна, ми ще не завершили досудового розслідування, працюємо над питанням розширення кола підозрюваних. На днях у цій справі проводили слідчі у Чехії, під час яких здобули цікаві докази і будемо рухатися далі у розслідуванні. Ця справа цікава з точки зору її подальшої перспективи”, - сказав Кривонос.
Він також відповів, яка ситуація з екстрадицією з Іспанії ексголови Фонду держмайна Дмитра Сенниченка.
“Досі розглядається клопотання в суді щодо обрання йому запобіжного заходу у вигляді тримання під вартою. Після позитивного рішення суду, яке набере законної сили, у нас відкривається можливість виставити червону картку Інтерполу і почати процедуру його міжнародного розшуку з подальшою екстрадицією в Україну. Зараз адвокати заявляють відводи у суді, тобто - затягують розгляд справи, щоб перешкодити його затриманню і екстрадиції”, - повідомив він.
Як повідомляв Укрінформ, 10 квітня поточного року НАБУ оголосило в розшук сімох фігурантів справи щодо махінацій з майном ФДМУ на чолі з ексочільником відомства Дмитром Сенниченком.
22 березня колишньому голові ФДМУ Сенниченку оголосили підозру у створенні злочинного угрупування, яке протягом 2019 – 2021 років заволоділо понад 500 млн грн коштів великих держпідприємств, серед яких - найпотужніше хімічне підприємство України АТ «Одеський припортовий завод» та один з найбільших у світі виробників титанової сировини АТ «Об’єднана гірничо-хімічна компанія».