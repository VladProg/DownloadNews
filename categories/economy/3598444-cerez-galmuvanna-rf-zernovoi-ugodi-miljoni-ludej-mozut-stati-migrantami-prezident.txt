Президент України Володимир Зеленський вважає, що росія знову абсолютно свідомо розпалює продовольчу кризу, щоб вона стала такою ж гострою, як у першій половині цього року. Це може призвести до того, що мільйони людей стануть вимушеними мігрантами.

Про це він сказав у відеозверненні до громадян, передає Укрінформ.
«Цими тижнями стає все більш напруженою ситуація навколо Експортної зернової ініціативи. Ворог робить все, щоб загальмувати наш експорт продовольства. Вважаю, що цими діями росія абсолютно свідомо розпалює продовольчу кризу, щоб вона стала такою ж гострою, якою була в першій половині цього року», - зазначив Зеленський.
За його словами, більш ніж 150 суден стоять у черзі, щоб виконати контрактні зобовʼязання з постачання української агропродукції. Це штучна черга. Вона, додав Президент, виникла лише через те, що росія свідомо затримує проходження кораблів.

«Кожен день перебування суден з продовольством у черзі означає зростання соціальної та політичної напруги в країнах, що споживають нашу агропродукцію. Ось лише деякі держави, в які затримується експорт продовольства з вини росії: Єгипет, Туніс, Алжир, Марокко, Ліван, Ірак, Китай, Бангладеш, Індонезія. Наші партнери – ООН, Туреччина та інші повністю поінформовані щодо цієї ситуації», - підкреслив глава держави.
Зеленський додав, що за час роботи зернової ініціативи через російське гальмування Україна недоекспортувала близько трьох мільйонів тонн продовольства. «А це – річний обсяг споживання для 10 мільйонів людей. росія робить все, щоб як мінімум сотні тисяч з цих людей стали вимушеними мігрантами, які шукатимуть притулку в тій же Туреччині чи в країнах ЄС, або загинуть від голоду. А ми ж з партнерами маємо зробити все, щоб зернова ініціатива не тільки зберіглась, а й щоб працювала на 100% потужності.
Право на їжу і на життя без голоду - це фундаментальні права для абсолютно кожної людини на Землі. І тому російські намагання загострити продовольчу кризу – це агресія також проти кожної людини на Землі», - сказав Президент.
Як повідомляв Укрінформ, Україна і Туреччина висловилися за продовження дії “зернової ініціативи” після 22 листопада цього року.