Шевченківський районний суд переобрав запобіжний захід олігарху Ігорю Коломойському, який отримав нову підозру за трьома статтями у справі про заволодіння 5,8 млрд гривень.

Про це передає Укрінформ із посиланням на Суспільне, суддя змінив запобіжний захід у частині застави, встановивши її розмір 3 млрд 891 млн гривень.
Раніше сума застави складала майже ₴510 млн. Прокурор Бюро економічної безпеки подав клопотання про збільшення розміру застави до 5,877 млрд грн.
Прокурор зазначив, що Коломойський вийшов з громадянства України та нині є громадянином Ізраїлю, а тому існує ризик переховування за кордоном, перешкоджання слідству та вплив на свідків.
Адвокат олігарха заявив, що обвинувачення не обґрунтоване, бо не встановлено жодних осіб, які були в злочинній групі, окрім Коломойського. Крім того, ні ПриватБанк, ні інші вкладники не заявляли за ці роки про злочин. Він також зазначив, що НБУ після втрат у розмірі 5 млрд мав би провести перевірки і аудити, але їх не проводили.
За словами сторони захисту, ПриватБанк у той період про який йде мова, був не державним, а приватним, тому збитки могли бути завдані тільки акціонерам банку — Боголюбову або Коломойському.
Адвокат також заявив, що розмір застави необґрунтований, бо прокурор БЕБ не навів жодних доказів, що Коломойський має змогу заплатити таку суму. Він назвав необґрунтованими і ризики, оскільки Коломойський вже перебуває під вартою і тому не може втекти, перешкоджати чи якось впливати на свідків.
Нагадаємо: 2 вересня 2023 року Шевченківський районний суд Києва ухвалив рішення про призначення олігарху Коломойському запобіжного заходу у вигляді тримання під вартою до 31 жовтня з альтернативою у вигляді внесення застави у розмірі 509 млн 960 тис. грн.
Коломойському повідомили про підозру за двома статтями Кримінального кодексу України: ст. 190 (шахрайство); ст. 209 (легалізація (відмивання) майна, одержаного злочинним шляхом). Згодом йому повідомили про вже третю підозру.
Встановлено, що упродовж 2013-2020 років він легалізував понад пів мільярда гривень шляхом їх виводу за кордон, використовуючи при цьому інфраструктуру підконтрольних банківських установ. За даними правоохоронців, було створено кредитні зобовʼязання товариства вже безпосередньо перед олігархом та всі подальші перерахування заборгованості цього товариства надходили на особистий рахунок Коломойського.
Раніше суд повторно арештував та передав до АРМА корпоративні права компанії "Укрнафтобуріння", яка частково раніше належала Коломойському та його партнерам.