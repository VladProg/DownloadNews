Апеляційна палата Вищого антикорупційного суду вчетверо збільшила заставу одному з колишніх виконувачів обов’язків директора Одеського припортового заводу, підозрюваному у причетності до привласнення 500 млн гривень коштів, що належали державним підприємствам.

Про це Спеціалізована антикорупційна прокуратура повідомила в Телеграмі, передає Укрінформ.
Як нагадали в САП, фігурант є одним із учасників злочинної організації, яка протягом 2019 – 2021 років заволоділа коштами держпідприємств, зокрема Одеського припортового заводу та Об’єднаної гірничо-хімічної компанії.
Згідно з рішенням суду, застава збільшена з 5,904 млн грн до 20,130 млн грн. Процесуальні обов’язки, визначені слідчим суддею ВАКС, залишені без змін.
Як повідомлялося, правоохоронці викрили злочинне угруповання, яке протягом 2019 – 2021 років привласнило понад 500 млн гривень коштів, належних державним підприємствам, зокрема Одеському припортовому заводу та Об’єднаній гірничо-хімічній компанії.
На чолі злочинної групи виявився колишній голова Фонду державного майна України. Йому та ще дев'ятьом учасникам у березні поточного року оголошена підозра. Серед фігурантів – двоє осіб, які в різні періоди виконували обов’язки директора Одеського припортового заводу.
8 травня суд заочно обрав одному з підозрюваних екскерівників ОПЗ запобіжний захід у вигляді тримання під вартою.
Фото: САП