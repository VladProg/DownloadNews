Фонд державного майна України виставив на приватизацію ДП «Волиньторф»; стартова ціна лоту – 190,2 млн грн.

Про це повідомляє пресслужба ФДМУ, передає Укрінформ.
«Фонд держмайна проведе 6 жовтня приватизаційний аукціон з продажу державного підприємства «Волиньторф». Торги відбудуться на Prozorro.Продажі», - йдеться в повідомленні.

Стартова ціна об’єкта – 190,2 млн грн (без ПДВ). Гарантійний внесок для участі у торгах – 38 млн грн (без ПДВ).

На продаж виставлено 109 одиниць нерухомого майна (виробничі, складські, адміністративні приміщення тощо) загальною площею понад 21 тис. кв. м.

Зазначається, що на підприємстві працюють 302 людей, а на балансі перебувають 164 транспортні засоби. Також до складу підприємства входить відокремлений підрозділ «Маневицький торфозавод».

Підприємство має спецдозволи на користування надрами на родовищах «Засвіття Ситнелюк» (на 18 років) і «Сойне» (19 років).
За даними Фонду, ДП «Волиньторф» за перше півріччя 2023 року отримало 90,4 млн грн доходу, за 2022 рік – 200 млн грн. При цьому за січень - червень 2023 року Волиньторф заробив 6,2 млн грн чистого прибутку, а за весь 2022 рік – 10,6 млн грн.
Як повідомлялося, у липні 2023 року Фонд державного майна України продав ДП «Рівнеторф», за який переможець запропонував 205 млн грн – у 4,3 раза більше, ніж стартова ціна підприємства.
Фото: privatization.gov.ua