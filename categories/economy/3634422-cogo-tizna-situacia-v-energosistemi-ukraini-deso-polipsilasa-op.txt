Цього тижня ситуація в енергосистемі України дещо поліпшилася.

Про це заступник керівника Офісу Президента Кирило Тимошенко повідомив в ефірі телемарафону "Єдині новини", передає Укрінформ.
"Якщо ми загалом говоримо про ситуацію в енергосистемі, цього тижня вона трошки покращилася. Нам вдалося в більшості областей вийти на графіки планових відключень", – сказав заступник керівника ОП.
За словами Тимошенка, упродовж дня аварійні відключення були лише в декількох українських областях. Він запевнив, що влада прагне найближчими днями вийти на планові відключення в усіх областях України.
Водночас заступник керівника ОП поінформував, що для убезпечення критичної інфраструктури України від російських атак було зроблено багато роботи.
Як повідомлялося, починаючи з 10 жовтня росіяни випустили на українські енергетичні об'єкти понад тисячу ракет і дронів. Українська енергосистема вже пережила вісім хвиль масованих терористичних атак. Цілеспрямовані російські атаки завдали пошкоджень усім об’єктам теплової генерації та уразили близько 50% об‘єктів енергетичної інфраструктури.