Уряд ухвалив рішення підписати низку додаткових угод щодо відтермінування платежів за позиками Кредитної установи для відбудови (KfW) до 2024 року.

Як передає Укрінформ, про це повідомила пресслужба Міністерства фінансів за підсумками засідання Кабміну 9 грудня.
"Зазначене рішення прийнято урядом України у зв’язку із пропозицією KfW, яка діє на підставі повноважень уряду Німеччини, внести зміни до чинних угод у рамках виконання Меморандуму про взаєморозуміння щодо врегулювання питання платежів з обслуговування державного боргу України <...>, укладеного урядом України та країнами-кредиторами 14 вересня 2022 року", - йдеться у повідомленні.
Зазначається, що погашення та обслуговування позик KfW, залучених для фінансування п’яти інвестиційних проєктів, пропонується призупинити до кінця 2022 року та у 2023 році. Сплата сум з погашення та обслуговування позик буде перенесена на 2027 - 2031 роки.
Йдеться такі проєкти, як Реконструкція підстанцій у східній частині України (150 млн євро), Програма з рефінансування заходів підтримки систем кредитування у сільській місцевості (7 млн євро), Підтримка малих і середніх підприємств (10 млн євро), Проєкт муніципального водного господарства м. Чернівці, стадія 1 (17 млн євро), Підвищення ефективності передачі електроенергії (модернізація підстанцій) (40,5 млн євро).
Уряд уповноважив міністра фінансів Сергія Марченка підписати Додаткову угоду до Індивідуальної кредитної угоди від 10 жовтня 2016 року, а також Угоду про відстрочення боргу між KfW та Кабінетом Міністрів на суму 2,9 млн євро.
Як повідомляв Укрінформ, Кабінет Міністрів 2 грудня схвалив рішення про залучення від Кредитної установи для відбудови (KfW) гранту на 200 млн євро для покриття витрат на виплату допомоги на проживання внутрішньо переміщеним особам.
Фото: KfW-Bildarchiv / Thorsten Futh