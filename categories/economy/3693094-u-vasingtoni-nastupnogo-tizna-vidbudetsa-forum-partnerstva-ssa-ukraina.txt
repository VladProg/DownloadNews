Держдепартамент США, USAID і Міністерство торгівлі в партнерстві з Урядом України 13 квітня проведуть Форум партнерства США - Україна у великій залі Торгової палати Сполучених Штатів.

Про це йдеться в офіційному повідомленні, поширеному в п’ятницю американським зовнішньополітичним відомством, передає Укрінформ.
«Цей спільний захід має на меті прискорити американські інвестиції та їх залучення в Україну шляхом створення можливостей для планування і взаємодії в процесі відновленні української економіки»,- зазначається в повідомленні.
При цьому на високому рівні обговорюватимуться різні теми – від стимулювання інвестицій до розкриття ринкового потенціалу в Україні та побудови сталого майбутнього. Крім того, йтиметься про створення привабливої нормативної бази, підприємництва та відновлюваної енергетики.
Зазначається, що в заході візьмуть участь представники уряду обох країн, а також бізнесу, діаспори, громадянського суспільства, інвестиційних груп та фондів.
Як повідомляв Укрінформ, цього тижня президент України Володимир Зеленський провів у Варшаві українсько-польський бізнес-форум. Він запросив інвесторів з Польщі до майбутньої відбудови України.