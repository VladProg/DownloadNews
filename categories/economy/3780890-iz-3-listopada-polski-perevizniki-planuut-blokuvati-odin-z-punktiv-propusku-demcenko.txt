Із 3 листопада польські перевізники, які вбачають конкуренцію з боку українських колег, планують блокувати роботу пунктів пропуску «Корчова»-«Краківець» на польсько-українському кордоні.

Як передає Укрінформ, про це в ефірі загальнонаціонального телемарафону «Єдині новини» заявив речник ДПСУ Андрій Демченко, коментуючи інформацію щодо ймовірних блокувань пунктів пропуску з боку польських перевізників.
«Таку інформацію ми маємо. Сьогодні разом з польською стороною відбулась прикордонна представницька зустріч, на якій вони повідомили, що з 3 листопада може відбутися певний страйк або ж в іншій формі він буде відбуватися і може тривати до кінця цього року. Це будуть здійснювати перевізники, які хочуть покращень для себе і вбачають конкуренцію в українських перевізниках. Але більш детально ми чекаємо на роз’яснення від польської сторони, які дії можуть вживатися особами, які здійснюватимуть такі заходи по той бік кордону для того, щоб надалі проінформувати перевізників, або ж воно може стосуватись і загалом роботи пунктів пропуску. Така інформація є, і ми продовжуємо очікувати роз’яснення від польської сторони, щоб можна було поінформувати учасників руху, які планують перетинати кордон після 3 листопада», - повідомив Демченко.
Відповідаючи на питання, яких пунктів пропуску може торкнутися блокування роботи, речник зазначив: «Поки що йде мова про напрямок пункту пропуску «Корчова» з польського боку, з нашого боку - це пункт пропуску «Краківець», - повідомив Демченко.
Як повідомляв Укрінформ, 28 червня під час засідання українсько-польської змішаної комісії про автомобільні перевезення за участі Міністерства відновлення України та Міністерства інфраструктури Польщі було ухвалено рішення про те, що українські та польські вантажні перевізники зможуть виконувати перевезення до та з третіх країн на підставі дозволів 2022 року до кінця 2023 року.
Фото: @Straz_Graniczna