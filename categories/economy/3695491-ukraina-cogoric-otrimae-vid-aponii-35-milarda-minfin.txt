Уряд Японії планує надати Україні 3,5 млрд доларів США прямої бюджетної підтримки протягом 2023 року.

Як передає Укрінформ, про це повідомляє пресслужба Мінфіну, за підсумками зустрічі міністра фінансів України Сергія Марченка з міністром фінансів Японії Сунічі Судзукі.
“Україна надзвичайно цінує внесок Японії у пришвидшення нашої перемоги у війні, зокрема через системне надання фінансової, гуманітарної допомоги та санкційний тиск на росію. Головуючи в G7 у 2023 році, Японія демонструє принципове лідерство у підтримці українського питання на порядку денному міжнародних заходів, а також у покращенні координації фінансової допомоги для України”, — зазначив Марченко.
Він наголосив, що в умовах війни, зовнішнє фінансування має ключову роль у збереженні макроекономічної стабільності через значне збільшення видатків на захист і оборону.
Сунічі Судзукі підтвердив наміри уряду Японії спрямувати в Україну 3,5 млрд доларів США прямої бюджетної підтримки протягом 2023 року. Ці кошти дозволять профінансувати пріоритетні, зокрема соціальні та гуманітарні видатки.
Зазначається, що від початку повномасштабної війни, Японія надала Україні 581 млн доларів США пільгового фінансування.
Як повідомлялось, з початку 2023 року Україна та Японія домовились про виділення на потреби відновлення нашої держави понад 600 млн доларів.