Антимонопольний комітет України оштрафував компанії «ВЕТК» і «ТЕЛЕ ЕНЕРДЖИ» на 8,683 млн грн за змову під час їх участі в торгах на закупівлю електромонтажних робіт.

Як передає Укрінформ, про це повідомляє пресслужба АМКУ.
Зазначається, що у межах дослідження АМКУ встановив обставини, що у своїй сукупності свідчать про вчинення антиконкурентних узгоджених дій, а саме - про усунення конкуренції між відповідачами під час участі у 11 торгах на закупівлю електромонтажних робіт. Ґрунтуючись на цих фактах АМКУ визнав, що ТОВ «ВЕТК» і ТОВ «ТЕЛЕ ЕНЕРДЖИ» порушили закон «Про захист економічної конкуренції». Порушники оштрафовані на загальну суму 8 682 910 грн.
Торги проводилися Сарненською міською радою, приватним акціонерним товариством «ЗАКАРПАТТЯОБЛЕНЕРГО» та філією «Енергозбут» АТ «Українська залізниця». Загальна сума очікуваної вартості закупівель складала 53 млн грн.
У комітеті нагадують, що відповідно до закону «Про публічні закупівлі» підставою для відмови в участі у процедурі закупівлі є той факт, що суб’єкт господарювання (учасник) протягом останніх трьох років притягувався до відповідальності за вчинення антиконкурентних узгоджених дій, що стосуються спотворення результатів тендерів.
Як повідомляв Укрінформ, Верховний Суд 11 травня 2023 року відмовив у задоволенні касаційної скарги ПрАТ «Юнікон» про визнання частково недійсним та скасування рішення Антимонопольного комітету України про штраф у 27,5 млн грн за змову під час закупівлі запчастин для Укрзалізниці.