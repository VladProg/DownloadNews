Єврокомісія продовжила до середини вересня заборону на імпорт пшениці, кукурудзи, ріпаку та насіння соняшнику з України до п’яти країн ЄС (Болгарії, Угорщини, Польщі, Румунії та Словаччини).

Про це з посиланням на джерело в Єврокомісії повідомляє РАР, передає Укрінформ з посиланням на Dziennik Gazeta Prawna.
“Єврокомісія продовжила до середини вересня європейську заборону на імпорт з України пшениці, кукурудзи, ріпаку і соняшнику”, - повідомило джерело.
Як повідомляв Укрінформ, Єврокомісія 2 травня офіційно оголосила про запровадження до 5 червня «виключних та тимчасових» запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини.
Обмеження стосуються пшениці, кукурудзи, ріпаку та насіння соняшнику, що походять з України.
Раніше Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Після запровадження Єврокомісією обмеження на ввезення на територію п'яти країн ЄС окремих видів агропродукції Варшава скасувала національну заборону на українські сільськогосподарські товари. Водночас Польща запропонувала Єврокомісії ввести заборону на імпорт інших видів агропродукції з України, серед яких м'які фрукти, мед, яйця, м'ясо птиці тощо.
Як відомо, українська влада сподівалася, що Єврокомісія після 5 червня не продовжуватиме заборону на імпорт української агропродукції, оскільки це суперечить базовим домовленостям між Україною та ЄС. З іншого боку п’ять країн ЄС, які лобіювали введення такої заборони, сподівалися, що Єврокомісія продовжить цю заборону на наступний період. Вони також наполягали на необхідності розширення переліку продуктів, щодо яких повинна діяти заборона на імпорт з України, зокрема на м’які фрукти, м'ясо птиці тощо.