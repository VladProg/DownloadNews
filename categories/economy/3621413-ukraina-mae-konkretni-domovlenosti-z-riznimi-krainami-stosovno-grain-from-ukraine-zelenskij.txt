Володимир Зеленський обіцяє невдовзі розкрити деталі домовленостей, які мають зробити справді глобальною ініціативу України щодо постачання продовольства найбіднішим країнам.

Про це Президент сказав під час свого вечірнього відеозвернення, повідомляє Укрінформ.
"Ми вже маємо конкретні домовленості з різними країнами, різними лідерами, як зробити цю нашу ініціативу з постачання продовольства найбіднішим країнам справді глобальною. Невдовзі представимо всі деталі", - розповів Зеленський.
Він нагадав, що у розмові з президентом Ізраїлю обговорив українські ініціативи, спрямовані на подолання продовольчої кризи, спричиненої росією, та запросив Ізраїль приєднатися до нашого гуманітарного проєкту Grain from Ukraine.
Як повідомлялося, Зеленський під час промови на саміті G20 закликав країни «Двадцятки» приєднатися до української гуманітарної ініціативи Grain from Ukraine. Вона реалізовуватиметься в партнерстві зі Всесвітньою продовольчою програмою ООН.
У межах програми Україна спрямовує частину зібраної пшениці, що відправлялася на експорт, на закупівлю для тих африканських країн, де вже зараз є проблема голоду. Частину експортного зерна можуть викупити держави-учасниці проєкту; Україна постачатиме його до бідних африканських країн.
Фото: Мінінфраструктури