Наступного року Україна потребуватиме близько 42 млрд доларів фінансової підтримки, щоб закрити дефіцит бюджету.

Як передає Укрінформ із посиланням на сторінку Прем'єр-міністра Дениса Шмигаля у Фейсбуці, про це він заявив у виступі на щорічних осінніх зборах Міжнародного валютного фонду та Групи Світового банку.
За словами очільника уряду, "міжнародна підтримка — один з основних факторів, що допоміг Україні вистояти проти повномасштабної російської агресії. Дефіцит бюджету наступного року складе близько 21% ВВП".

"Розраховуємо на підтримку партнерів, яка дозволить уряду виконувати основні соціальні зобов’язання: виплачувати пенсії, зарплати лікарям та вчителям, допомагати тим, кому Росія зруйнувала домівки", - наголосив Шмигаль.
Він повідомив, що нині всі зібрані податки скеровуються на безпеку й оборону, і саме на приватному секторі тримається українська армія.
Шмигаль висловив вдячність усім країнам-партнерам та міжнародним фінансовим організаціям, за підтримку, надану Україні протягом повномасштабної війни.
Як повідомляв Укрінформ, у Марокко 9 жовтня стартували щорічні збори МВФ і Світового банку. Серед найважливіших тем - вплив російської війни на глобальну економіку, продовження фінансової підтримки України, виклики для продовольчої безпеки.