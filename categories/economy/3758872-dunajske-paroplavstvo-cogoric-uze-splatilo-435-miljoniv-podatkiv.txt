ПрАТ «Українське дунайське пароплавство» сплатило за 8 місяців 2023 року 434,8 млн грн податків, що в 7 разів перевищує аналогічний показник минулого року.

Про це у Фейсбуці повідомив гендиректор підприємства Дмитро Москаленко, передає Укрінформ.
«УДП збільшило сплату податків в 7 разів! За 8 місяців 2022 року ми перерахували у місцевий і державний бюджети 65,3 млн грн. За 8 місяців 2023 року - 434,8 млн грн», - ідеться в повідомленні.

Як зауважив Москаленко, ключову роль у зростанні показників податкових відрахувань, окрім збільшення середніх ставок фрахту, відіграли низка антикорупційних та інноваційних рішень.
Зокрема, за словами очільника УДП, вдалося зруйнувати оборудки з паливом, запчастинами, фіктивними ремонтами та налагодити контроль за закупівлями та переміщенням кожного судна.
Також пароплавство створило єдину логістичну послугу і поєднало флот з власною перевалкою в Україні та Констанці.
Як повідомлялося, буксир і самохідне судно, заарештовані рік тому за позовом сербської компанії NIS Gazprom Neft, мажоритарним власником якої є російська «Газпром нефть», повертаються до складу флоту Українського дунайського пароплавства.