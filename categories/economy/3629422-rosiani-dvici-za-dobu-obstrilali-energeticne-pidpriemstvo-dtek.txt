Через російську атаку 6 грудня знову постраждало підприємство компанії "ДТЕК Енерго".

Як передає Укрінформ, про це повідомляє ДТЕК.
"Учора, 6 грудня, росія продовжила здійснювати терористичні атаки по цивільній та енергетичній інфраструктурі України. Вдруге за добу від обстрілу постраждало енергетичне підприємство ДТЕК Енерго. Воно вже неодноразово було атаковане ворожими військами. Цього разу обійшлося без жертв та постраждалих", - йдеться у повідомленні.
Однак внаслідок атаки підприємство довелося відключити від енергосистеми, що призвело до обмежень енергопостачання та теплопостачання у регіоні його розташування.
У ДТЕК зазначили, що це вже 18 терористична атака росії на енергетичні підприємства ДТЕК Енерго за два останніх місяці. Внаслідок попередніх 24 енергетики зазнали поранень, 3 загинули. Також були постраждалі серед рятувальників та працівників підрядних організацій.
Як повідомлялося, Збройні сили України у ніч з 6 на 7 грудня знищили 14 безпілотних літальних апаратів Shahed.
Сили оборони 5 грудня збили понад 60 ракет, випущених російськими військами по Україні під час чергового масованого обстрілу.