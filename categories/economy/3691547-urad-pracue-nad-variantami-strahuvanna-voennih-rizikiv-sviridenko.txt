Україна зацікавлена у якнайшвидшому залученні іноземних інвесторів у відбудову країни та розвиток ключових галузей.

Про це сказала перший віцепрем'єр-міністр - міністр економіки України Юлія Свириденко під час зустрічі з віцеканцлер, федеральним міністром економіки та захисту клімату Німеччини Робертом Габеком і представниками великих німецьких компаній, повідомляє Укрінформ з посиланням на пресслужбу Мінекономіки.
“Україна зацікавлена у якнайшвидшому залученні іноземних інвестицій у відновлення країни та ключових галузей економіки, не чекаючи закінчення війни. Ми розуміємо, що для інвесторів надважливим питанням є страхування воєнних ризиків, тож український уряд працює нині над варіантами його вирішення. Один з них - створення цільового міжнародного трастового фонду, що дозволить залучити до страхування експортно-кредитні агентства країн G7, багатостороннє агентство з гарантування інвестицій MIGA, американську корпорацію з фінансування міжнародного розвитку DFC”, - зазначила перший віцепрем'єр-міністр - міністр економіки України Юлія Свириденко.
За її словами, незалежно від створення трастового фонду, німецький уряд вже готовий страхувати воєнні ризики для німецьких інвесторів і вже сьогодні понад 20 таких інвестиційних проєктів перебувають в обробці та можуть бути затверджені найближчим часом.
Україна визначила п’ять пріоритетів на етапі раннього відновлення: енергетична інфраструктура, гуманітарне розмінування, відновлення житла, критична та соціальна інфраструктура, підтримка малого та середнього бізнесу.
Зі свого боку представники німецького бізнесу висловили зацікавленість в інвестуванні у сферу сільського господарства, хімічної промисловості, металургії, енергетики, інфраструктури.
Як повідомляв Укрінформ, відбудова України – це найамбітніший проєкт 21 століття, який потребує величезних ресурсів, і разом з тим відкриває нові можливості для інвестицій. За даними Світового банку, потреби України на відновлення становлять 411 мільярдів доларів.
Фото: Мінекономіки