З початку вересня чистий продаж іноземної валюти Національним банком вже перевищив показники липня та серпня, проте залишається удвічі меншим від пікових значень у травні та червні 2022 року.

Як передає Укрінформ, про це заявив голова Ради Національного банку Богдан Данилишин у Фейсбуці.

"З початку вересня чистий продаж іноземної валюти Національним банком вже перевищив показники липня та серпня (1,2 млрд та 1,3 млрд доларів США відповідно), проте залишається удвічі меншим від пікових значень у травні та червні 2022 р. (3,4 млрд та 4,0 млрд доларів США відповідно)", - написав Данилишин.
За його словами, ситуація на міжбанківському валютному ринку минулого тижня характеризувалася суттєвим зростанням попиту на іноземну валюту з боку клієнтів банків, що обумовило збільшення інтервенцій Національного банку з продажу іноземної валюти для підтримання її пропозиції.
"Так, за минулий тиждень чистий продаж Національним банком іноземної валюти на ринку становив 738 млн доларів США, що на 44% більше, ніж за тиждень до цього", - зауважив Данилишин.
Як повідомляв Укрінформ, 26 вересня Національний банк провів чергові операції з обміну готівкового долара на безготівковий на суму 100 млн дол. США та обміну готівкового євро на безготівковий на суму 20 млн євро. Такі операції здійснюються для вирішення проблеми з тимчасовою нестачею готівкової іноземної валюти в касах окремих банків, яка виникла через ситуативні логістичні труднощі з доставкою валюти з-за кордону.


Фото: НБУ