У 2023 році 51% компаній продовжували винаймати працівників, а намір збільшити чисельність персоналу у наступному році виявили 65% бізнесів.

Як передає Укрінформ, такі дані проведеного дослідження ринку праці оприлюднила Європейська Бізнес Асоціація (ЕВА).
Так, 51% респондентів повідомили про збільшення функціоналу та найм нових працівників упродовж 2023 року. Про скорочення персоналу протягом року повідомили лише 8% опитаних.
Водночас 76% респондентів повідомили про підвищення рівня заробітної плати персоналу, тоді як тільки 1,5% поінформували про зменшення зарплат в компаніях.
Серед тих бізнесів, що підтримували працівників шляхом підвищення виплат, 47% компаній мали збільшення заробітної плати на 10-15%, 26% - на 15-20%, 8% – на понад 20%, ще 8% – менше ніж на 10%.
У планах на 2024 рік більшість підприємств (65%) мають намір відкривати вакансії і водночас понад 80% опитаних бізнесів не планують скорочувати чисельність персоналу.
Крім того, 93% учасників дослідження підтвердили, що в їхніх компаніях у 2024 році заплановано підвищення рівня заробітної плати. Майже третина (29%) очікує зростання виплат на 10-15%, 12% - на 5-10%. У кожній десятій компанії заплановано підвищення зарплат на 15-20%. І лише 2% респондентів написали, що у компанії заплановано збільшення рівня зарплати на понад 20%.
Серед опитаних підприємств 55% зауважили, що вже відчувають брак спеціалістів. 33% зазначили, що відчувають це частково, і ще 12% поки не відчувають недостачі.
Як повідомлялося, у вересні українські роботодавці запропонували ринку праці майже 106 тис. вакансій, що стало найбільшою пропозицією з початку повномасштабного вторгнення Росії.