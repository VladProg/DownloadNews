Туреччина підписала угоду з Румунією про постачання природного газу, яке розпочнеться 1 жовтня цього року.

Про це повідомляє Укрінформ із посиланням на турецьку газо- та нафтопровідну державну компанію BOTAŞ.
“BOTAŞ, яка прагне протягом трьох років увійти до десятки найбільших компаній-експортерів нашої країни, підписала важливу угоду з румунською OMV Petrom, однією з найбільших енергетичних компаній регіону”, - повідомили в компанії.
Зазначається, що підписана угода передбачає постачання природного газу до 4 млн кубометрів на добу та діятиме до 31 березня 2025 року, експорт природного газу з Туреччини до Румунії розпочнеться 1 жовтня 2023 року.
Компанії у рамках підписаної угоди домовилися розвивати співпрацю у сферах технологій транспортування, зберігання, виробництва та зеленої енергетики, а також торгівлі природним газом.
Раніше турецька компанія BOTAŞ уклала угоди щодо експорту природного газу до Греції, Болгарії та Угорщини та продовжує переговори з іншими країнами та компаніями щодо нових експортних угод.
Як повідомляв Укрінформ, у квітні цього року було розпочато постачання природного газу з Туреччини до Болгарії відповідно до угоди, підписаної на початку січня. Постачання природного газу до Угорщини планують розпочати наступного року, відповідно до угоди, підписаної у серпні цього року.
У грудні минулого року на північному заході Туреччини відкрили нову чергу підземних газосховищ, що зробило Сіліврійське сховище найбільшим у Європі з об’ємом 4,6 мільярда кубічних метрів.