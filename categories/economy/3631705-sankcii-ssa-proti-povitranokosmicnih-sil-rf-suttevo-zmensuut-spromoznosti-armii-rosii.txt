Ухвалені Сполученими Штатами санкції проти повітряно-космічних сил рф суттєво зменшують спроможності армії держави-терориста у війні проти України.

Таку думку висловила перша віцепрем'єр-міністр – міністр економіки України Юлія Свириденко у Фейсбуці, передає Укрінформ.
«Це дуже гарна для наших захисників та України новина через кілька причин: по-перше, вони суттєво зменшують спроможності армії держави-терориста; по-друге, демонструють ефективність співпраці України та наших союзників в питання посилення санкційного тиску», - зазначила Свириденко.

Вона уточнила, що під обмеженнями тепер повітряно-космічні сили рф, командування військово-транспортної авіації та 924-ий державний центр безпілотної авіації. Саме ці три структури пов’язуються з отриманням росією від Ірану дронів та використання їх у війні проти України.
Як повідомлялося, 9 грудня уряд США запроваджує санкції проти повітряно-космічних сил рф, а також інших російських установ через їхню причетність до незаконної закупівлі в Ірану безпілотних технологій та їх застосування по мирних містах України.
За оцінками Білого дому, Іран передав росії сотні БПЛА в порушення резолюції Ради Безпеки ООН. Іранські дрони-камікадзе застосовувалися для ударів по мирних містах та критичній інфраструктурі України.