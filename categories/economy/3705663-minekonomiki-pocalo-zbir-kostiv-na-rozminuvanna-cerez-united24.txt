Міністерство економіки розпочало збір коштів на гуманітарне розмінування через фандрейзингову платформу United24.

Про це повідомило Мінекономіки, передає Укрінформ.
Усі зібрані кошти будуть спрямовані на відкритий відомством спеціальний рахунок.
Як нагадали в Мінекономіки, на сьогодні Україна є однією з найбільш замінованих країн світу. Через повномасштабне вторгнення російської федерації вибуховими предметами забруднені близько третини території держави.
За попередніми оцінками експертів, 10% сільськогосподарських земель непридатні для використання, що означає постійну загрозу для людських життів, величезні втрати для економіки та десятиліття на розмінування й відновлення ґрунтів.
Повний комплекс робіт з гуманітарного розмінування України, за оцінкою Світового банку, коштуватиме 37,4 млрд доларів.
Наголошується, що пришвидшити очищення українських територій від наслідків російського вторгення – один із найважливіших викликів сьогодення.
Як зауважила перший віцепрем’єр-міністр – міністр економіки Юлія Свириденко, вибуховими речовинами в Україні забруднені 174 тисячі квадратних кілометрів, що перевищує площу більшої половини країн у світі.
"Треба зробити ці території безпечними для життя. Інакше їм загрожує знелюднення та занепад. І ми мусимо робити це негайно, бо гинуть люди. Так, кілька днів тому двоє трактористів загинули на полі у Харківській області", — підкреслила вона.
За інформацією Свириденко, на сьогодні Україна має десять автомобілів для розмінування та дві тисячі саперів.
"Цього точно недостатньо, щоб продовжити очищати сільськогосподарські землі", — наголосила глава Мінекономіки.
Як повідомляв Укрінформ, на United24 з’явився напрям гуманітарного розмінування. Першим його амбасадором став філософ і політичний економіст Френсіс Фукуяма.