НЕК «Укренерго» пропрацьовує разом з місцевою владою ефективні варіанти якомога швидшого подолання наслідків будь-яких ворожих атак на енергетичну інфраструктуру.

Про це голова правління компанії Володимир Кудрицький розповів на спільному з очільником Донецької ОВА Павлом Кириленком брифінгу, передає Укрінформ.
«Минулого року ми напрацювали абсолютно унікальний досвід і з Донецькою ОВА, і з операторами критичної інфраструктури з усунення наслідків таких екстремальних ситуацій. Ми зараз аналізуємо цей досвід і маємо всі шанси підготуватись набагато краще до наступної зими просто через те, що вже набагато більше знаємо. Тому ми будемо готові», - зазначив Кудрицький.
Він додав, що обсяги ворожих атак залишаються єдиним невідомим фактором у забезпеченні Донеччини електроенергією наступної зими. Енергетики точно знають, якою буде пропускна здатність мережі, який обсяг виробництва електроенергії буде в регіоні, і, за умов відсутності масованих ракетних ударів, опалювальний сезон пройде спокійно, висловив упевненість голова правління Укренерго.
Однак, за його словами, розраховувати на такий оптимістичний сценарій - недоступна зараз розкіш, тож Укренерго пропрацьовує разом з місцевою владою ефективні варіанти якомога швидшого подолання наслідків будь-яких ворожих атак.
Як повідомлялось, станом на 28 липня, Укренерго провело ремонт та повернуло в роботу дві магістральні лінії на сході країни, які кілька днів тому пошкодили російські обстріли. Це підвищило надійність видачі потужності електростанцій регіону та живлення споживачів.