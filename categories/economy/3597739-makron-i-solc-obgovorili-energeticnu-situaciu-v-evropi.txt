Президент Франції Еммануель Макрон і канцлер ФРН Олаф Шольц обговорили енергетичну ситуацію в ЄС, підтвердивши наміри знизити ціни на енергоносії та зберегти європейську єдність.

Як повідомляє Єлисейський палац, бесіда двох лідерів відбулася в четвер у Брюсселі на полях саміту Європейської Ради, передає Укрінформ.
“Лідери погодилися заохочувати продовження дискусій... щоб наступна франко-німецька Рада міністрів була якомога більш змістовною та амбітною, і щоб можна було швидко встановити нову дату (її проведення - ред.)”, - йдеться у повідомленні.
Зазначається, що лідери Франції та Німеччини підтвердили спільні амбіції стосовно стратегічних аспектів двосторонніх відносин і висловили впевненість, що поточні дискусії приведуть до глибокого зміцнення партнерства.
Як повідомлялося, Берлін і Париж через розбіжності перенесли дату засідання Ради міністрів двох країн, яке було заплановане на наступний тиждень.
Фото: EPA