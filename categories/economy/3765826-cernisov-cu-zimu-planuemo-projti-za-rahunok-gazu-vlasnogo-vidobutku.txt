Україна накопичила у газосховищах понад 15 млрд кубометрів "блакитного палива". Група Нафтогаз розраховує пройти опалювальний сезон за рахунок газу власного видобутку.

Про це голова правління НАК "Нафтогаз України" Олексій Чернишов заявив в ефірі телемарафону "Єдині новини", передає Укрінформ.
"Об'єм газу вже перевищує 15 млрд кубометрів. Очевидно, що ми будемо входити в зиму з більшим об'ємом, аніж планували", - сказав Чернишов.

Відео: телемарафон «Єдині новини»
Він зауважив, що Нафтогаз комплексно готується до ймовірних атак росіян під час опалювального сезону.
Очільник Нафтогазу зазначив, що Група цьогоріч збільшила видобуток газу. "Цю зиму ми плануємо пройти за рахунок газу українського видобутку; і розрахунки підтверджують таку можливість", - запевнив Чернишов.
Він також зауважив, що після виходу із дефолту Група Нафтогаз є фінансово здоровою та готовою до роботи на міжнародному ринку капіталів.
Як повідомлялося, Україна достроково виконала план із накопичення газу у ПСГ: 14,7 млрд кубометрів було закачано до 20 вересня.
Іноземні трейдери зберігають в українських підземних сховищах газу понад 1,8 млрд кубометрів "блакитного палива". Міненерго розраховує на збільшення цього обсягу до 3 млрд кубометрів.