ДПСУ не має інформації від прикордонників Словаччини про те, що акція блокування кордону для українських перевізників готується або вона запланована на якийсь конкретний день.

Про це повідомив в ефірі телемарафону “Єдині новини” прессекретар Державної прикордонної служби України Андрій Демченко, передає Укрінформ.
“Коли польські перевізники готувалися до акції, то інформація надходила від польських прикордонників. Зараз ми не маємо інформації від наших колег зі Словаччини про те, що така акція готується або вона запланована на якийсь конкретний день”, - сказав Демченко.
Він зазначив, що основним пунктом пропуску зі Словаччиною - є Ужгород, де відбувається перевезення вантажів.
За його інформацією, станом на ранок у напрямку Ужгорода на території Словаччини у напрямку України перебувало близько 400 вантажівок, які очікують на можливість перетину кордону.
“Рух там відбувається, про блокування під'їзних шляхів нам поки що нічого не відомо”, - додав прессекретар ДПСУ.
Як повідомляв Укрінформ, Союз автомобільних перевізників Словаччини (UNAS) погрожує заблокувати українським перевізникам перетин кордону зі свого боку, якщо Європейська комісія не поверне видачу комерційних дозволів на перевезення в межах Євросоюзу.