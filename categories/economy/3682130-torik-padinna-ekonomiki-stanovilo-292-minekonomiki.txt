За оцінками Мінекономіки падіння ВВП у 2022 році становило 29,2%.

Як передає Укрінформ, про це повідомляє пресслужба Мінекономіки.
«Враховуючи кращу динаміку четвертого кварталу, за оцінками Мінекономіки з урахуванням статистичних даних Держстату за підсумком року падіння ВВП виявилось меншим за 30% і становило 29,2%. Це стало можливим завдяки злагодженій роботі уряду, парламенту, допомозі міжнародних партнерів, високій адаптивності бізнесу та населення. Разом це дозволило втримати економічний фронт та продовжити рух у напрямку перемоги», - сказала перший віцепрем’єр-міністр – міністр економіки України Юлія Свириденко.
Проте все ще спостерігаються негативні тенденції, які не дають економіці почати відновлюватись. У Мінекономіки відзначають пригнічене споживання домогосподарств, яке зосереджувалось в основному на купівлі товарів та послуг першої необхідності.
Також серед актуальних тенденцій залишається триваюче в умовах війни падіння інвестиційної активності, яке частково компенсувалось вимушеним інвестуванням бізнесом та державою в купівлю та встановлення значної кількості альтернативних джерел живлення. Позитивну роль зіграли масштабні капітальні ремонти на об’єктах енергетичної інфраструктури, відновлення зруйнованих житлових та дорожніх об’єктів, що стало можливим завдяки міжнародній фінансовій допомозі, а також подальшому розширенню фінансових програм підтримки бізнесу.
Фахівці відзначають збереження негативного тиску з боку експортно-імпортних операцій через штучні затримки з боку рф суден в рамках «зернової ініціативи». Втім, підтримкою зовнішньоекономічної діяльності виступали розширення логістичних шляхів до країн ЄС та дія Регламенту ЄС – зокрема, скасування мита та квот на певний вид продукції.
Як повідомлялося, за оцінками Міністерства економіки України, падіння ВВП у лютому 2023 року становить 26% (±2%), у січні – 32% (±2%). Попередньо Мінекономіки оцінило падіння ВВП України за 2022 рік на рівні 30,4% (±2%).