Детективи НАБУ повідомили про підозру членам злочинної організації, які занижували вартість митних платежів на Волинській митниці.

Як передає Укрінформ, про це інформує пресслужба Спеціалізованої антикорупційної прокуратури.
«Детективи НАБУ викрили та припинили діяльність злочинної організації на Волинській митниці, члени якої забезпечували незаконну мінімізацію митних платежів у зоні діяльності митниці, чим завдали державі збитків на суму понад 475 млн грн», - йдеться у повідомленні.
Як зазначається, 8 листопада за погодження прокурора САП детективи НАБУ повідомили про підозру 5 членам злочинної організації, метою діяльності якої було надання послуг з ввезення на територію України товарів без сплати митних платежів.
Крім того, повідомлено про підозру ще 5 працівникам митниці, які зловживаючи службовим становищем, діючи з метою отримання неправомірної вигоди третіми особами, не забезпечували проведення належних митних процедур, що дозволяло учасникам злочинної організації ввозити товари, не сплачуючи встановлені законом платежів.
У межах досудового розслідування встановлено, що впродовж 2018-2019 років учасники злочинної організації здійснювали незаконне переміщення через міжнародний пункт пропуску «Ягодин» високоліквідних товарів - мобільних телефонів, комп’ютерної техніки, одягу відомих виробників - за значно меншою вартістю.
У свою чергу службовці митниці для приховування злочину забезпечували митне оформлення цих товарів, складали підроблені акти про проведення митних оглядів, вносили до автоматизованої системи митного оформлення «Інспектор» неправдиву інформацію та умисно не вчиняли дій щодо припинення злочинної схеми.
Слідство вважає, що унаслідок злочинної діяльності вказаних осіб державному бюджету завдано збитків на суму понад 475 млн грн.
Правоохоронці затримали організатора схеми ухилення мінімізації митних платежів.
Вирішується питання щодо обрання підозрюваним.
Як повідомляв Укрінформ, Спеціалізована антикорупційна прокуратура прийняла рішення завершити досудове розслідування у справі, порушеній проти народної депутатки України та її помічниці за фактом одержання ними 11,3 тисяч доларів хабаря за безперешкодний перетин кордону.
Фото ілюстративне