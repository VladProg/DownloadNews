Західні партнери мають розпочати розробляти конкретні плани з повоєнної відбудови України вже зараз, паралельно з допомогою перемогти їй на полі бою.

Думки експертів з цього приводу представив учасникам Варшавського безпекового форуму віцепрезидент і виконавчий директор Німецького фонду Маршалла Томас Кляйне-Брокгофф, передає кореспондент Укрінформу.
«Війна закінчиться і нам буде потрібний план: план реконструкції України та план допомоги Україні провести реконструкцію», - констатував Кляйне-Брокгофф.
Він підкреслив, що думати про це треба починати вже зараз, адже «можна виграти війну та програти мир».
Віцепрезидент Німецького фонду Маршалла згадав, що в липні в швейцарському Лугано, де відбулася перша міжнародна конференція з відновлення України, Київ представив свій національний план, але такого плану не представили західні країни-донори. Не очікується якоїсь конкретики й на експертній конференції, яка має пройти в Берліні 25 жовтня.
Поки уряди думають, всеосяжний план для України підготували експерти. Кляйне-Брокгофф пропонує керівництву країн, які будуть задіяні в процесі, уважно вивчити пропозиції – «сучасний План Маршалла для України».
Основний виклик експерти бачить у координації донорів. Сильне лідерство для такого величезного масштабу завдань може взяти на себе G7, яка має стати «інституційним якорем».
Оцінюючи потрібну для відновлення суму, яка поки ще не відома, але може сягати кількох сотень мільярдів доларів, Кляйне-Брокгофф підкреслив: «це не є чимось недосяжним, вона є реалістичною».
Найважливіший інструмент – це гранти, вважають експерти. Вони мають бути надані рано, бути гнучкими та такими, які не перевантажать боргові зобов’язання України.
Важливим, підкреслив Кляйне-Брокгофф, є завдання зробити Україну привабливою для інвесторів, адже жодні урядові внески не зможуть відбудувати таку величезну державу.
Важливий аспект - російські активи. У Фонді Маршалла не очікують, що «заморожені» активи рф можна буде використати в ближчій перспективі, адже «заморозка» не означає конфіскацію. Але можна використати ці активи для вироблення фінансових продуктів, зокрема, отримання відсотків, для виплати репарацій тощо.
Як повідомлялося, Фонд має ім’я американського державного секретаря Джорджа К. Маршалла, який запропонував у 1947 році «Програму відновлення Європи» після Другої світової війни. Але плани повоєнного відновлення Німеччини почали розглядати ще в 1942 році.
Фото: europeanwesternbalkans.com