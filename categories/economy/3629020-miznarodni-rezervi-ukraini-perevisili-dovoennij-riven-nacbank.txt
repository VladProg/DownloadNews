Міжнародні резерви України за підсумками листопада зросли на 10,7% і на 1 грудня становили, за попередніми даними, 27,95 млрд доларів США.

Як передає Укрінформ, про це повідомляє пресслужба Національного банку.
"Станом на 1 грудня 2022 року міжнародні резерви України, за попередніми даними, становили 27 951,4 млн дол. США. Цей рівень є вищим, ніж на початку повномасштабної війни росії проти України: на ранок 24 лютого 2022 року вони становили 27 422,2 млн дол. США", - йдеться в повідомленні.
У листопаді резерви зросли на 10,7% завдяки ритмічним надходженням міжнародної допомоги на тлі менших обсягів чистого продажу валюти Національним банком та помірних боргових виплат країни в іноземній валюті.
Зазначається, що на валютні рахунки уряду в Національному банку за минулий місяць надійшло 4 616,9 млн дол. США. З них: 2,5 млрд дол. – від Європейського Союзу, 1,5 млрд дол. – від Сполучених Штатів Америки (через трастовий фонд Світового банку), 517,8 млн дол. – від розміщення валютних облігацій внутрішньої державної позики (ОВДП) та 69,1 млн дол. – від інших міжнародних кредиторів.
Уряд України виплатив у листопаді на обслуговування та погашення державного боргу в іноземній валюті 605,0 млн дол. США. Зокрема, 521,4 млн дол. спрямовано на обслуговування та погашення валютних ОВДП, 37,0 млн дол. – боргу перед ЄБРР, а 46,6 млн дол. – боргу перед іншими міжнародними кредиторами. Крім того, Україна сплатила Міжнародному валютному фонду 118,8 млн дол.
Також минулого місяця НБУ продав на валютному ринку 1 632,7 млн дол. та викупив до резервів – 63,9 млн дол. Отже, чистий продаж валюти Національним банком у листопаді зменшився до 1 568,8 млн дол.
Як повідомляв Укрінформ, міжнародні резерви України за підсумками жовтня зросли на 5,5% і на 1 листопада становили, за попередніми даними, 25,244 млрд доларів США.