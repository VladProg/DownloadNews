Національний банк України 7 квітня скоригує операційний дизайн монетарної політики.

Про це повідомила пресслужба Національного банку України у Фейсбуці, передає Укрінформ.
По-перше, запроваджуються нові тримісячні депозитні сертифікати під фіксовану ставку на рівні облікової ставки (25%). При цьому обсяг коштів, які банки зможуть вкладати в такий інструмент, залежатиме від успішності залучення ними гривневих депозитів населення строковістю від трьох місяців.
Також знижується ставка за депозитними сертифікатами овернайт із 23% до 20%.
По-друге, з 11 травня пільгові нормативи формування банками обов'язкових резервів за строковими коштами на рахунках фізичних осіб у національній валюті (0%) та в іноземній валюті (10%) поширюватимуться лише на депозити з початковим строком від трьох місяців.
"Такі кроки додатково посилять конкуренцію банків за строкові гривневі кошти населення, а отже, стимулюватимуть їх і далі підвищувати ставки за гривневими депозитами та активізувати маркетингові активності. Вища дохідність гривневих депозитів збільшить можливості громадян захистити свої кошти від інфляційного знецінення та підвищуватиме частку строкових депозитів по системі", - йдеться у повідомленні.
У НБУ зауважили, що банки, які найактивніше підвищували ставки впродовж останніх місяців, вже змогли поліпшити строкову структуру депозитної бази. Тобто навіть в умовах високої невизначеності "ставка відіграє важливу роль під час ухвалення рішень щодо заощаджень".
"Довша строковість коштів у банківській системі зменшить ризики для макрофінансової стабільності України, а це дасть змогу Національному банку в перспективі перейти до подальшого пом'якшення валютних обмежень без шоків для валютного ринку та цін", - зазначив голова регулятора Андрій Пишний під час брифінгу в НБУ.
Як повідомлялося, 16 березня Національний банк оголосив про подальше збереження облікової ставки на рівні 25%. Такий рівень ставки був зафіксований із червня 2022 року.