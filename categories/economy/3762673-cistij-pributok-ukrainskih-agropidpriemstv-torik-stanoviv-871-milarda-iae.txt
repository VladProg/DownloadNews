За підсумками 2022 року вітчизняна економіка в цілому отримала 240,4 млрд грн збитків, тоді як чистий прибуток підприємств сільського, лісового та рибного господарства за підсумками 2022 року становив 87,1 млрд грн.

Про це розповів директор Національного наукового центру «Інститут аграрної економіки», академік НААН Юрій Лупенко, передає Укрінформ із посиланням на пресслужбу інституту.
Він зазначив, що це найвищий за фізичними обсягами показник серед усіх видів економічної діяльності, при цьому він у 2,7 рази менший проти рекордного рівня 2021 року.
За його словами, сільськогосподарська галузь стала однією з чотирьох, що зберегли позитивний фінансовий результат в умовах повномасштабного вторгнення РФ на територію України, зокрема забезпечила найвищу рентабельність операційної (20,3 %) та всієї (13,6 %) діяльності в умовах війни.
Лупенко наголосив, що галузь зазнала відчутних втрат в результаті військової агресії. Однак 78,4 % її підприємств змогли забезпечити позитивний фінансовий результат. І хоча частка збиткових агропідприємств зросла з 11,7% у 2021 році до 21,6% торік, вона є найменшою серед усіх видів економічної діяльності.
На думку науковця, в умовах суттєвого скорочення обсягів виробництва та позитивних очікувань обсягів врожаю 2023 року це дає підстави сповідатися на відновлення довоєнних темпів зростання галузі, забезпечення її стабільності в умовах кардинальних змін, спричинених війною. Водночас висока залежність від експорту продукції вимагає радикальних заходів щодо розширення можливостей реалізації продукції сільського господарства, особливо з високим вмістом доданої вартості.
Як повідомляв Укрінформ, рівень рентабельності усієї діяльності підприємств сільського, лісового та рибного господарства за підсумками 2021 року склав 36,4 % проти 13,6 % у 2020 року і став найвищим з 2011 року показником.