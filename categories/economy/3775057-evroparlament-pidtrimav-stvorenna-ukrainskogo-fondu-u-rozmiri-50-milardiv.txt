На планерному засіданні Європейського парламенту у Страсбурзі депутати переважною більшістю голосів підтримали пропозиції щодо створення Українського фонду у першому читанні.

Фонд має включати в себе 50 млрд євро фінансової допомоги Україні на наступні чотири роки. "За" проголосували 515 депутатів, "проти" висловилися 45, повідомляє кореспондент Укрінформу
"Йдеться про тривалий та амбітний проєкт, який ми розпочинаємо просто зараз, навіть коли війна ще не закінчилась, бо ми готові працювати разом з Україною над її європейським майбутнім. Ми підтримуємо Україну під час війни. Ми будемо її підтримувати і надалі – під час відновлення", – зазначив напередодні під час дебатів на планерному засіданні ЄП доповідач Міхаель Галер.
Водночас він наголосив на необхідності "генерального плану, який має бути розроблений українським урядом спільно з місцевою владою та громадянським суспільством", а також узгодженої законодавчої роботи з Верховною Радою.
"Бо ці гроші – не лише позика, ми хочемо бачити їх в інвестиційних проєктах, у спільних проєктах та у приватних інвестиціях в економіку України", – додав Галер.
"До цього плану буде додано довгий список реформ та інвестицій у визначені терміни. Наша мета – упевнитися, що ці інвестиції будуть спрямовані в економіку – цифрову, "зелену" та інтегровану з Європою. Щоб українці мали гідні умови для життя, ми плануємо разом наше майбутнє", – зазначила ще одна доповідачка Ейдер Гардіасабал Рубіал.
Вона акцентувала увагу на тому, що Український фонд мають поповнити також замороженні російські активи в Європі. Тож необхідно "розробити законодавчу базу для запровадження механізму, який би передбачив конфіскацію російських активів, які підуть на компенсацію завданої жертвам агресії шкоди".
Європейські депутати розраховують закінчити всі формальності вже цього року, щоби фінансова підтримка розпочалася на початку 2024.
Голова Верховної Ради Руслан Стефанчук подякував Європейському парламенту за підтримку в першому читанні ініціативи Європейської комісії щодо створення Фонду допомоги Україні на суму 50 мільярдів євро.
Слова вдячності спікер українського парламенту висловив у Фейсбуці.
«Європейський парламент сьогодні підтримав своїм голосуванням у першому читанні ініціативу Європейської комісії щодо створення Фонду допомоги на суму 50 мільярдів євро», - поінформував Стефанчук.
Голова ВР подякував Президентці Європарламенту Роберті Мецолі та депутатам, «які демонструють солідарність з Україною й українським народом».
Стефанчук зауважив, що це проміжне рішення Європейського парламенту.
«Вірю, що остаточне продемонструє незмінну та непохитну підтримку України», - резюмував він.
Як повідомлялося, Український фонд – це програма Європейського союзу для України, розроблена для її підтримки, відновлення та шляху до вступу в ЄС, з обсягом фінансування до 50 млрд євро на період з 2024-го по 2027 рік. Механізм цієї програми передбачає стабільну, передбачувану та стійку фінансову підтримку Україні упродовж наступних років.
Вона має кілька складових. Перша – це пряма фінансова підтримка у вигляді грантів та кредитів. Другий напрямок – мобілізація приватних інвестицій в Україну шляхом надання гарантій та змішаного фінансування. І третя складова – фінансування програми допомоги та розбудови центральних, регіональних і муніципальних органів влади та громадянського суспільства України для відповідності їх законодавству та стандартам ЄС.
У проголосованому рішенні йдеться про демократичну підзвітність Українського фонду. Європейський парламент наполягає на тому, щоб його інформували про всі відповідні кроки без зайвих затримок. Крім того, він хоче, щоб Верховна Рада затвердила так званий генеральний план. Європейський парламент хоче мати змогу брати участь в ухваленні рішень.
Загальна сума, запропонована для Фонду, розподілена на дві третини кредитів (33 млрд євро) та одну третину грантів (17 млрд євро). Парламент і Європейська Рада прийматимуть рішення про остаточний розподіл коштів щорічно в контексті бюджетної процедури. Для фінансування Фонду європейській владі необхідно буде переглянути свої багаторічні фінансові рамки.
Як повідомлялося, з початку повномасштабного російського вторгнення Європейський Союз надав Україні фінансову, гуманітарну та військову допомогу на суму 81 млрд євро.