Фонд державного майна України продав Державний інститут по проєктуванню підприємств гірничорудної промисловості «Кривбаспроєкт» за 54,3 млн грн; стартова ціна була збільшена майже вдвічі.

Про це повідомила пресслужба ФДМУ у Фейсбуці, передає Укрінформ.
«54,3 млн гривень – фінальна ставка за Державний інститут по проектуванню підприємств гірничорудної промисловості «Кривбаспроєкт». За актив змагалися 2 підприємці, а в результаті торгів вартість зросла майже вдвічі», - йдеться в повідомленні.
До складу лоту увійшли 33 одиниці нерухомості у Кривому Розі площею 14 967 кв. м та 15 транспортних засобів.
Окрім переможної ставки, інвестор повинен сплатити 10,9 млн грн ПДВ та 3,6 млн грн боргів підприємства. Також він має зберегти персонал підприємства протягом 6 місяців.
За інформацією ФДМУ, за пісумками 2022 року підприємство зазнало 5,4 млн грн збитків, у першому півріччі 2023 року - 1,4 млн грн.
Як повідомлялося, за 9 місяців 2023 року ФДМУ залучив до держбюджету від приватизації 2,7 млрд гривень.