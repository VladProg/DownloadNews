Україна очікує на отримання 5,4 мільярда доларів фінансової допомоги від МВФ, 18 мільярдів євро - від ЄС, понад 10 мільярдів доларів - від США.

Про це повідомив Прем’єр-міністр Денис Шмигаль під час засідання Кабінету міністрів, передає Укрінформ.
«Практично щодня ведемо роботу, аби отримати підтримку партнерів на фінансування суми дефіциту бюджету», - поінформував він.
Політик зазначив, що Україна очікує на отримання 5,4 мільярда доларів від МВФ, 18 мільярдів євро фінансової допомоги від ЄС, більш як 10 мільярдів доларів від США, а також на додаткову бюджетну підтримку від Японії, Великої Британії, Норвегії, Бельгії, Швеції, Португалії та інших країн-союзників.
Водночас Шмигаль підкреслив, що профінансувати основні видатки бюджету в умовах 1 трлн 570 млрд грн дефіциту – дуже непросте завдання, «але нам вдавалося з ним впоратись і минулого, і цього року».
«Будемо інтенсивно працювати, аби зберегти цю тенденцію», - резюмував Прем’єр-міністр.
Як повідомляв Укрінформ, уряд України веде перемовини з Єврокомісією про надання 18 млрд євро у 2024 році для покриття дефіциту бюджету.
Фото: КМУ