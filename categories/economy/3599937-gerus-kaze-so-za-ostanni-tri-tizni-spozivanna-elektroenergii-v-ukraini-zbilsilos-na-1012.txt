Впродовж останніх трьох тижнів споживання електроенергії в Україні збільшилося на 10-12%, зокрема через використання електрики для опалення помешкань.

Про це заявив голова Комітету Верховної Ради з питань енергетики та житлово-комунальних послуг Андрій Герус, передає Укрінформ із посиланням на сайт парламенту.
«Якби ми могли скоротити використання електроенергії – більшість проблем для ремонтників мереж ми б зняли. Це дало би час для працівників НЕК «Укренерго» відновити відповідні об’єкти», - зазначив нардеп.
Він уточнив, що добровільне зменшення споживачами використання електроенергії допомагає знизити навантаження на електромережі.
«Якщо споживачі добровільно знижуватимуть споживання – представникам державної енергокомпанії НЕК «Укренерго» та обленерго буде менше потреби в стабілізаційних відключеннях електроенергії», - резюмував Герус.
Як повідомлялось, НЕК «Укренерго» очікує зниження навантаження на енергосистему із початком опалювального сезону внаслідок зменшення використання обігрівачів.
Із 10 жовтня росія завдає масованих ударів ракетами та дронами-камікадзе по енергетичній інфраструктурі України. Унаслідок обстрілів пошкоджено понад 45 об'єктів енергетики. Укренерго запровадило обмеження електропостачання у центрі та на півночі України.