Президент Франції Еммануель Макрон заявляє, що Міжнародна конференція «Солідарність з українським народом», яка відбулася сьогодні у Парижі, зібрала понад 1 млрд євро спільних внесків для допомоги Україні, і що ці гроші підуть на швидке відновлення її інфраструктури.

Про це Макрон повідомив на Двосторонній бізнес-конференції зі стійкості та відновлення України, яка проходить у Парижі в Міністерстві економіки і фінансів.
«Завдяки Конференції «Солідарність з українським народом» ми досягли показника один мільярд допомоги», - сказав Макрон, зазначивши, що ці кошти будуть використані для швидкого відновлення електро-, водо- і теплопостачання і транспорту України.
Водночас, за його словами є і другий аспект допомоги, якому присвячена Двостороння франко-українська конференція, - фінансування реальної української економіки під час війни, роль та очікування приватного сектору в контексті економічного перехідного періоду в Україні.
За словами Макрона, у конференції взяли участь 700 французьких компаній.
«Це не лише політична і фінансова підтримка держав і фінансових інституцій, не лише це важливо для відбудови України. Дуже важлива участь саме бізнесу, який кожний спеціалізований у своєму секторі, і кожен зможе зробити свій внесок у відбудову України», - підкреслив французький президент.
Він наголосив, що для цього не треба чекати кінця війни, а вже зараз, щойно територія звільнена, відбудовувати її, давати економіці нове життя.
«Те, що ви сьогодні можете принести Україні, - це саме віру в майбутню перемогу, це те, що невідворотно. І економіка України зростатиме», - наголосив Макрон, звертаючись, до підприємців.
Він також зауважив, що французькі компанії мають величезний експертний потенціал і технології, щоб поділитися з українськими компаніями для сталого розвитку міст і інфраструктури, і угоди, які будуть підписані сьогодні у другій половині дня, будуть прекрасним прикладом цього.
«Ми поруч з Україною, сили нашої економіки підтримають стійкість і відбудову України», - наголосив Макрон, заявивши, що це - єдиний вибір, який можливий для Франції.
Як повідомляв Укрінформ, сьогодні у Парижі проходила велика Міжнародна конференція «Солідарність з українським народом», у якій взяли участь 48 країн світу та 26 міжнародних організацій, в тому числі, фінансових. Як повідомив прем’єр-міністр України Денис Шмигаль, результатом конференції стало оголошення країнами-партнерами про надання допомоги Україні для проходження зимового періоду в розмірі близько $1 млрд.
У другій половині дня у Міністерстві економіки і фінансів Франції розпочалася Двостороння бізнес-конференція зі стійкості та відновлення України.
Фото: EPA