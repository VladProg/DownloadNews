Міжнародне агентство з гарантування інвестицій Світового банку (MIGA) надало перші інвестиційні гарантії для приватних інвесторів в Україну.

Як передає Укрінформ, про це повідомляє пресслужба Міністерства економіки.
"Серед укладених угод — страхування на суму до 9,1 мільйона доларів для проєкту M10 Industrial Park у Львові. Гарантія на здійснену інвестицію та залучене фінансування для будівництва та експлуатації складського комплексу та супутньої інфраструктури в промисловому парку M10. Страхування покриває воєнні ризики впродовж 10 років", - йдеться у повідомленні.
Зазначається, що застрахований MIGA проєкт сприятиме підтримці економічного зростання України, створенню нових робочих місць та податкових надходжень до бюджетів різних рівнів. А проєкт отримає сертифікацію “зеленого будівництва”. Це дозволить створити нову індустріальну та логістичну інфраструктуру, складські площі і сприятиме економічному розвитку регіону під час війни й відновленню країни після перемоги.
«Гарантії, надані MIGA, є позитивним сигналом для нових потенційних інвесторів, які розглядають можливості інвестування в Україну. Цей крок відкриває можливості розвитку бізнесу та створення ланцюгів виробництва в різних регіонах України. Ми продовжуємо підтримувати та сприяти програмам страхування воєнних ризиків для приватного сектору в Україні і віримо, що в тісній співпраці з донорами та міжнародною фінансовою спільнотою багато українських та іноземних компаній зможуть подавати заявки та отримувати нові гарантії», - зазначала перший віцепрем'єр-міністр України – міністр економіки Юлія Свириденко.
Агентство з гарантування інвестицій MIGA було створене у 1988 році. Воно є членом Групи Світового банку і працює для сприяння прямим іноземним інвестиціям у країни з економікою, що розвивається. Діяльність MIGA має зменшувати ризики обмежень на конвертацію та переказ валюти, порушення контрактів урядами, експропріацію, війни та громадянські заворушення. Одна із основних місій агентства пропонувати покращення кредитних умов приватним інвесторам і кредиторам.
Фото: minfin.com.ua