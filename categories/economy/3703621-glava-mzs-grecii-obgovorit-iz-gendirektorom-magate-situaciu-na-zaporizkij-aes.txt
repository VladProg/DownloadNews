Міністр закордонних справ Греції Нікос Дендіас у рамках свого візиту до Відня у вівторок проведе зустріч з генеральним директором Міжнародного агентства з ядерної енергії Рафаелем Гроссі, у ході якої обговорить ситуацію навколо окупованої росіянами Запорізької АЕС.

Як передає власний кореспондент Укрінформу, про Дендіас заявив під час спільної пресконференції з главою МЗС Австрії у вівторок у Відні.
"Ситуація навколо Запорізької АЕС становить пряму загрозу нашому регіону – Греції, але також, я переконаний, і для Австрії. І тому я б хотів дізнатися про те, що відбувається там, і як ми можемо йому (гендиректору МАГАТЕ – ред.) допомогти", - прокоментував грецький міністр свою заплановану зустріч з очільником МАГАТЕ.
Зі свого боку глава МЗС Австрії Александер Шалленберг також повідомив, що перебуває на постійному контакті з гендиректором МАГАТЕ, у тому числі щодо питання забезпечення безпеки на Запорізькій АЕС. За його словами, ЗАЕС це "справжній головний біль для усіх нас" і над вирішенням питання треба усім працювати спільно.
Під час пресконференції глава грецького МЗС також поінформував, що у ході переговорів з австрійським колегою обговорювалася триваюча війна рф проти України. "Ми обговорили, звичайно, також російське вторгнення в Україну, і наша спільна позиція полягає в тому, що повага до територіальної цілісності та суверенітету має бути завжди на нашому порядку денному", - сказав він.
Як повідомляв Укрінформ, США, ЄС, інші країни Заходу неодноразово закликали рф вивести війська з території Запорізької атомної електростанції та повернути Україні контроль над найбільшою АЕС у Європі.
На окупованій ЗАЕС з вересня 2022 року перебуває моніторингова експертна місія МАГАТЕ, як спостерігає за ситуацією. Однак, незважаючи на постійну присутність експертів МАГАТЕ на станції, російські окупанти своїми діями продовжують завдавати значної шкоди ядерній та радіаційній безпеці на атомній станції.