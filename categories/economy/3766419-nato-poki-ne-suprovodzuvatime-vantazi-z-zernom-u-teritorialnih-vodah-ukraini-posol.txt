Союзники по НАТО розглядають різні варіанти щодо поновлення експорту українського зерна через Чорне море, але говорити про остаточні рішення зарано.

Про це заявила очільниця представництва України при НАТО посол Наталія Галібаренко на зустрічі з українськими журналістами у Брюсселі, повідомляє кореспондент Укрінформу.
Щодо можливості створення захищеного «коридору» для супроводження цивільних комерційних суден із зерном вона зауважила, що деякі з країн-членів Альянсу заперечують такий підхід з міркувань безпеки.
«Турецька сторона, наприклад, сказала, що спробує відновити ініціативу з поставок зерна у тому варіанті, в якому вона була раніше. Тобто дискусії триватимуть. Питання вивезення зерна в тих обсягах, які ми маємо, найкраще вирішується морським шляхом. Інші варіанти, які нам пропонують Балтійські держави, Хорватія й Румунія, - вони вирішують цю проблему частково та, у вимірі Балтійських країн, ще й дорого… Але говорити про те, до чого ми дійдемо у цих дискусіях, наразі передчасно», - сказала дипломат.
Вона зауважила, що альтернативні шляхи для транспортування продовольства з України значно підвищують його вартість. Наприклад, ціна на зерно за рахунок транспортних і логістичних витрат на виході є вдвічі більшою за ту, що складається за умови вивезення збіжжя морем.
Коментуючи можливість супроводження суден із зерном кораблями НАТО, дипломат висловила думку, що зараз це можливо лише у територіальних водах країн НАТО, про акваторію України поки не йдеться.
Як повідомлялося, Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини та РФ.
Дія угоди декілька разів продовжувалась. 17 липня РФ заявила про вихід із зернової угоди.
Україна 10 серпня голосила нові тимчасові маршрути для торговельних суден, що йдуть до/з чорноморських морських портів України.