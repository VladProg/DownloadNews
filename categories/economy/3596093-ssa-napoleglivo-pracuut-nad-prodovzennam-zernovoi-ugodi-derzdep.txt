США докладають зусиль для продовження дії угоди щодо забезпечення «зернових коридорів» у Чорному морі та сподіваються, що всі сторони, включно з рф, погодяться зберегти ці домовленості.

Про це заявила помічниця держсекретаря США у справах Європи та Євразії Карен Донфрід, повідомляє власний кореспондент Укрінформу.
«Ми дуже наполегливо працюємо над продовженням угоди щодо (поставок – ред.) зерна», - сказала представниця Держдепу.
Вона підкреслила, що «зернова» угода була вкрай важливою для розблокування постачань продовольства з України і рф в інші країни, а також у контексті посилення глобальної продовольчої безпеки. За її словами, фактично це також «пішло на користь росії», яка завдяки домовленостям продовжила експортувати зерно.
«Зараз ведуться активні переговори. Ми дуже позитивно оцінюємо роль ООН і Туреччини в цьому процесі. Тож ми сподіваємося, що росія також погодиться, що продовження «зернової» угоди є корисним для всіх зацікавлених сторін», - підсумувала Донфрід.
Як повідомляв Укрінформ, Україна і Туреччина 16 жовтня на міжурядовому рівні висловилися за продовження дії «зернової» угоди після 22 листопада, коли спливає термін чинної домовленості. Офіційна Анкара у вівторок висловила позицію, що угоду про «зернові коридори» з України варто продовжити на пів року або рік.
Фото: Мініфраструктури