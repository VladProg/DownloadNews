Російська Федерація має заплатити за агресію проти України активами осіб, які з нею пов’язані, а арештовані кошти необхідно спрямувати на відбудову Української держави після бойових дій.

На цьому Президент України Володимир Зеленський наголосив під час спільної пресконференції з главою Латвійської Республіки Едгарсом Рінкевичсом у Києві, передає кореспондент Укрінформу.
Зеленський подякував Латвії за незмінну підтримку санкцій проти Росії. Він наголосив на необхідності проведення роботи для блокування російських схем обходу санкцій на рівні кожної конкретної країни і загалом усієї Європи.
Водночас глава Української держави відзначив важливість початку міжнародної роботи щодо справедливого використання заморожених російських активів.
Він висловив вдячність усіх партнерам, які шукають конкретні юридичні рішення для того, щоб активи агресора були направлені постраждалим від агресії.
"Сучасна Росія не вірить ні в що, окрім грошей і сили, тож агресор має відчувати нашу силу на полі бою, силу політичної єдності Європи, силу санкційних пакетів. Також агресор має заплатити найбільше за свою агресію – заплатити активами тих осіб, які так чи інакше пов’язані з державою-терористом. Ці кошти мають працювати заради відновлення України після бойових дій", – наголосив Зеленський.
Він додав, що Україна буде вдячна Латвії за відповідну підтримку.
Як повідомлялося, Сполучені Штати Америки та Європейський Союз розглянуть варіанти передачі на користь України доходів від заморожених активів Російської Федерації.