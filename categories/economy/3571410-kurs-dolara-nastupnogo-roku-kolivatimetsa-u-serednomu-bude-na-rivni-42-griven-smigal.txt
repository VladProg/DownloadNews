Кабінет Міністрів очікує, що середньозважений курс долара у 2023 році буде в діапазоні 42 грн, однак курс буде коливатися і наприкінці року може становити 49 гривень за долар.

Про це Прем‘єр-міністр України Денис Шмигаль повідомив під час пресконференції в Києві, передає кореспондент Укрінформу.
"Станом на сьогодні середній курс долара по року складає 32,3 грн, до кінця року ми його очікуємо на рівні 37 грн. Звичайно, з умовами емісії та інфляції, яка є в Європі та усьому світі, ми очікуємо, що середньозважений курс наступного року буде в діапазоні 42 грн. Він буде коливатись. Яким він буде станом на кінець наступного року, передбачити неможливо, але для розрахунків обиралося лінійне зростання цього курсу, і це буде близько 49 грн", - зауважив Шмигаль.
Як повідомляв Укрінформ, Національний банк наразі не вбачає потреби у корекції офіційного курсу гривні, який наразі становить 36,6 грн за долар.