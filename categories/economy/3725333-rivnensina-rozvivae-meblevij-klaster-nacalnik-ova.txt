Рівненщина позиціонує себе меблевою столицею країни - за останні три роки залучила понад 400 млн євро інвестицій в галузь меблевої деревообробки.

Про це в інтерв’ю Укрінформу розповів начальник Рівненської ОВА Віталій Коваль.
«За розрахунками експертів, Україна може стати найбільшим виробником меблів у Європі. При чому внесок Рівненщини тут може бути визначальним. У нас 40% територій покрито лісами, ми другі за кількістю заготовленої деревини. Тому в стратегії розвитку Рівненщини визначили меблевий кластер», - сказав начальник ОВА.
На Рівненщині серед підприємств, що займаються деревообробкою і виготовленням меблів, також 7 релокованих компаній. На сьогодні у цій галузі працює понад 10 тисяч жителів області.
Загалом за останні три роки область залучила понад 400 мільйонів євро інвестицій в галузь меблевої деревообробки. Це такі компанії, як «Кроноспан», «Хйорт Кнудсен» і «Морган Феніче». Мова йде про експорт саме готових меблів. Рівненщина зараз експортує не кругляк, а готову продукцію, що дає можливість збільшити додану вартість, зазначив Коваль.
Як повідомлялося, станом на червень у Рівненську область від початку повномасштабної війни перемістилися 39 підприємств.