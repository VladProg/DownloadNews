Комітет Федеральної резервної системи США (ФРС) залишив незмінною облікову ставку.



Як повідомляє Укрінформ, про це йдеться у пресрелізі американського відомства, яке виконує роль де-факто центрального банку країни.

“Комітет прагне досягти максимального рівня зайнятості та інфляції на рівні 2% у довгостроковій перспективі. На підтримку цих цілей Комітет вирішив зберегти цільовий діапазон для федеральних фондів на рівні від 5,25% до 5,5%”, - заявили у ФРС.

Зазначається, що актуальні дані вказують на швидке зростання економічної активності у США протягом третього кварталу поточного року. “Банківська система США - стійка та здорова. Складніші фінансові й кредитні умови для домогосподарств й підприємств, вірогідно, впливатимуть на економічну активність, працевлаштування й інфляцію. Поки незрозуміло, наскільки значним буде цей вплив. Комітет продовжує звертати значну увагу на інфляційні ризики”, - додали у відомстві.

Під час свого вересневого засідання Комітет ФРС теж ухвалив рішення не змінювати рівень облікової ставки. Таким чином, вперше з початку минулого року базова відсоткова ставка залишилася незмінною після двох засідань поспіль.

Нагадаємо, через високу інфляцію Федеральний резерв США 11 разів протягом 16 місяців підвищував облікову ставку, що стало одним із найвищих темпів її зміни в історії.