Фонд гарантування вкладів фізичних осіб виставляє на продаж пул активів за «галузевим підходом», до його складу увійшли активи чотирьох банків; стартова ціна лоту - 54,9 млн грн.

Як передає Укрінформ, про це повідомляє пресслужба Фонду гарантування.
"9 листопада у системі Prozorro.Продажі відбудеться черговий аукціон з продажу активів, об’єднаних в один пул за «галузевим підходом». До складу лоту увійшли активи одразу чотирьох банків - ПАТ «Промінвестбанк», АТ «МР Банк», АТ «Мегабанк» та АТ «Банк Січ», а саме права вимоги та майнові права за кредитними договорами, що укладені з суб’єктами господарювання та фізичними особами, а також дебіторська заборгованість і основні засоби. Спільною ознакою для активів є КВЕД боржника – оптова та роздрібна торгівля", - йдеться в повідомленні.
Загальна заборгованість за включеними до складу пулу договорами становить понад 556 млн грн, із них майже 11 млн грн заборгованість за договорами з АТ «МР Банк», 235 млн грн – за договорами ПАТ «Промінвестбанк», майже 147 млн грн – за договорами АТ «Мегабанк» та 163 млн грн - АТ «Банк Січ».
Кожен актив, включений до складу лоту, щонайменше 4 рази виставлявся на індивідуальний продаж у системі Prozorro.Продажі, але так і не був реалізований.


У забезпечення виконання зобов’язань перед банками оформлено об’єкти житлової та комерційної нерухомості, земельні ділянки, фінансову поруку тощо. Зокрема: комерційна нерухомість - приміщення аптеки у місті Тернопіль, житлова нерухомість, земельна ділянка та кафе у Закарпатській області, приміщення цеху з виробництва полімерної тари та упаковки для продуктів харчування у Тернопільській області.
Стартова ціна лоту – 54,9 млн грн (встановлена на рівні мінімальної ціни реалізації, що склалася на попередніх відкритих торгах (аукціонах), що не відбулися).
Як повідомлялося, Фонд гарантування вкладів фізичних осіб виставляє на продаж активи 11 банків на загальну суму 2,5 млрд грн.