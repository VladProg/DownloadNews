У липні до України було імпортовано 589 млн кубометрів газу із Європейського Союзу та Молдови, майже весь він надійшов для зберігання у режимі "митного складу" та short-haul.

Як передає Укрінформ, про це повідомляє ТОВ "Оператор ГТС України".
"У липні 2023 року імпорт природного газу до України склав 589 млн куб. м, з яких понад 99% надійшло до зберігання на «митний склад» та short-haul. Основні обсяги були завезені для зберігання в Україні трейдерами-нерезидентами", - йдеться у повідомленні.

Зокрема, з Угорщини надійшло 223,8 млн кубометрів "блакитного палива" (38% від всього імпорту), зі Словаччини — 119,6 млн кубометрів (20%), з Польщі — 102,8 млн кубометрів (18%). Із Молдови у липні надійшло 142,9 млн кубометрів газу (24%).
В ОГТСУ наголосили, що у липні закачування газу в режимах "митний склад" та short-haul є найбільшим із початку повномасштабного вторгнення. При цьому у 2023 році закачування газу нерезидентами розпочалось раніше, ніж торік.
Як повідомлялося, станом на 25 липня в українських газосховищах знаходилося 11,7 млрд кубометрів газу.
Фото: Нафтогаз