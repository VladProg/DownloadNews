За час роботи ринку землі на платформі Prozorro.Продажі було оголошено 11,4 тис. електронних аукціонів, 3 048 з яких завершилися укладанням угод.

Як передає Укрінформ, про це повідомляє пресслужба ДП «Прозорро.Продажі» в Фейсбуці.
«Усього за час роботи ринку землі в системі повністю завершилося 3 048 аукціонів, які поповнили бюджети різних рівнів на майже 990 млн гривень. Ще 458 — на етапі укладення угод», - йдеться в повідомленні.
За інформацією компанії, станом на 21 березня 2023 року організатори земельних торгів оголосили 11,4 тис. електронних аукціонів загальною стартовою ціною 4,7 млрд грн. В них встигли взяти участь 5,3 тис. учасників.
Після відновлення аукціонів з оренди сільгоспземель державної та комунальної власності на Prozorro.Продажі з 19 листопада 2022 року успішно завершилося 160 таких аукціонів на 13 млн грн.
У середньому конкуренція на торгах складає три учасники, а середнє зростання ціни для завершених торгів становить 70%.
Найактивніше організатори оголошують аукціони з продажу та оренди землі в Львівській, Київській, Одеській, Черкаській, Закарпатській областях.
Наразі в системі оголошено 551 земельний аукціон на суму 10,72 млн грн.
Як повідомлялося, Світовий банк дійшов висновку, що передача в оренду земель на онлайн-аукціонах у системі Prozorro.Продажі подвоїла доходи орендодавців.