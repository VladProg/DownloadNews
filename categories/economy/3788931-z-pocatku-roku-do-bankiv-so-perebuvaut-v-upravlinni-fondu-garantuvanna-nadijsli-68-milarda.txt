За січень-жовтень 2023 року до банків, що перебувають в управлінні Фонду гарантування вкладів фізичних осіб, надійшло 6,8 млрд грн.

Як передає Укрінформ, про це повідомляє пресслужба Фонду гарантування.
"Станом на 1 листопада 2023 року до банків, що перебувають в управлінні Фонду гарантування вкладів фізичних осіб, надійшло 6 811,3 млн грн", - йдеться в повідомленні.
З них 5 129,8 млн грн – від реалізації активів цих банків, 732,8 млн грн – від погашення кредитів, 401 млн грн – від погашення цінних паперів, 95,9 млн грн – від оренди майна та 451,8 млн грн – з інших джерел (коррахунки, виконавчі провадження тощо).
«За 10 місяців 2023-го року до банків надійшло вдвічі більше коштів, ніж за аналогічний період минулого року. Найбільше в сумі банкам принесла реалізація їх майна. Надходження за цією статтею склали понад 5 мільярдів гривень. Фонд гарантування вкладів докладає максимальних зусиль для ефективного управління активами та їх реалізації. Наша головна мета – отримати від цих активів якомога більше коштів, щоб спрямувати їх на задоволення вимог кредиторів банків відповідно до черговості», – наводить дані фінансовий директор Фонду гарантування вкладів Олена Нужненко.
При цьому за жовтень до банків надійшло 422,6 млн грн, зокрема від реалізації активів – 95,6 млн грн. З них: 31,5 млн грн – АТ «Баннк Січ», 30,1 млн грн – ПАТ «Златобанк», 14,6 млн грн – АТ «Промінвестбанк» та 11,7 млн грн – АТ «Мегабанк».
Найбільше надходжень у жовтні було від погашення цінних паперів – 237 млн грн. Окрім того, погашення кредитів принесло банкам 63,2 млн грн, оренда майна – 4,3 млн грн, інші джерела (коррахунки, виконавчі провадження тощо) – 22,5 млн грн.
Як повідомлялось, у жовтні 2023 року сума успішних торгів з продажу активів банків, що ліквідуються Фондом гарантування вкладів фізичних осіб, сягнула майже 53,4 млн грн.