В Україні банки відмовляються визнавати війну форс-мажором, і це потребує законодавчих змін.

Про це в Івано-Франківську для ЗМІ перед початком круглого столу щодо уроків релокації розповів керівник проєкту «Relocation Revision: Формування сприятливих умов для релокації бізнесу з територій, що тимчасово окуповані чи постраждали внаслідок бойових дій, до більш безпечних регіонів України», експерт Центру громадської експертизи Любомир Чорній, передає кореспондент Укрінформу.
«Викликів для бізнесу дуже багато, починаючи від проблем законодавчих врегулювань і неврегульованості питань. Наприклад у стосунках з банками. Банки відмовляються визнавати те, що відбувається в Україні і що ми називаємо війною. Банки відмовляються визнавати це форс-мажором, попри те, що є офіційно оголошений режим воєнного стану. У нас є ідеї щодо законодавчих змін, які варто було б зробити», - зазначив Чорній.
За його словами, є випадки по кредитах і не лише по відстрочених чи розстрочених платежах. Часто мова йде про те, що підприємцям доводиться виплачувати ці кредити, тоді як те, що було у заставі, просто втрачено.
«Десь відомо, що майно було знищено, бо влучила ракета чи було заміновано, або ж відбулось розграбування на окупованих територіях. В деяких випадках узагалі невідомий статус усього майна. Десь - втрачені технології, десь – обладнання. Спектр проблем величезний», - запевнив експерт.
Він зауважив, що у релокованого бізнесу також є проблеми зі звільненням своїх працівників, бо дистанційно це зробити неможливо. Також є проблеми у подачі звітності, бо відсутній доступ до первинної бухгалтерської документації.
«Ми зараз презентуємо наші пропозиції та рекомендації. Далі в нас є у планах розпочати комунікації з декількома народними депутатами, яким буде цікава ця тематика, плюс подати свої пропозиції до уряду. У разі, якщо будуть точки дотику, ми готові конкретно займатись розробкою законодавчих ініціатив», - запевнив Чорній.
Проєкт «Relocation Revision: Формування сприятливих умов для релокації бізнесу з територій, що тимчасово окуповані чи постраждали внаслідок бойових дій, до більш безпечних регіонів України» охоплює Львівську, Вінницьку та Івано-Франківську області. Його мета - вироблення дієвих інструментів інформаційної, консультаційної, організаційної, логістичної та адміністративної підтримки бізнесу, що бажає релокуватися або вже релокувався і прагне інтегруватися в місцеву економіку.
Під час реалізації цього проєкту експерти опитали близько 60 представників бізнесу, які займаються виробництвом, торгівлею, креативним бізнесом та наданням різноманітних послуг.
Як повідомляло агентство, найкомфортніше релокований бізнес почуває себе на Львівщині.
Форс-мажорні обставини (обставини непереборної сили) (Force Majeure) – це надзвичайні та невідворотні обставини, що об'єктивно унеможливлюють виконання зобов'язань, передбачених умовами договору (контракту, угоди тощо), обов'язків згідно із законодавчими та іншими нормативними актами.
Фото: Любомир Чорній/ФБ