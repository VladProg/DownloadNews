Найтяжчим для роботи Кабінету Міністрів України був останній рік, але йому вдалося досягти фінансово-економічної стабільності та прогресу у євроінтеграції.

Як передає Укрінформ, про це заявив Прем'єр-міністр Денис Шмигаль у Фейсбуці, підбиваючи підсумки тижня.
“Три роки роботи Уряду, з яких найтяжчим був останній рік. Ми вистояли на економічному, фінансовому, бюджетному, енергетичному, соціальному, логістичному та продовольчому фронтах”, - написав він.
Ключові досягнення Кабінету Міністрів України це - фінансово-економічна стабільність, енергетична стійкість та прогрес у євроінтеграції.
“Працюємо далі задля нашої перемоги”, - написав Шмигаль.
Він нагадав, що цього тижня у Львові пройшла конференція United for Justice. Мета якої – відновити справедливість та покарати агресора за вчинені ним злочини. Зокрема, створення міжнародного трибуналу для керівництва російської федерації та механізму виплати репарацій, який має базуватися на міжнародному договорі.
Шмигаль відзначив, що Організація економічного співробітництва та розвитку цього тижня відкрила офіс у Києві. Координація спільної роботи з ОЕСР виходить на новий рівень.
За його словами, ОЕСР буде активною учасницею відбудови України. Україна вже має статус потенційного члена організації та очікує на започаткування діалогу щодо вступу до ОЕСР.
Також цього тижня відбулося засідання Конгресу місцевих та регіональних влад при Президентові України. Для швидкого відновлення активізують взаємодію Уряду та місцевої влади. Шмигаль розраховує на активність громад у розробці проєктно-кошторисної документації та в наповненні Реєстру пошкодженого і зруйнованого майна.
Прем'єр-міністр додав, що Уряд продовжує розбудову антикорупційної інфраструктури. Кабінет Міністрів затвердив Державну антикорупційну програму, яка є ключовим інструментом реалізації Антикорупційної стратегії 2021-2025. Також Конкурсна комісія визначила і подала в КМУ свої пропозиції щодо трьох фіналістів відбору на зайняття посади директора Національного антикорупційного бюро. І на найближчому засіданні Уряд затвердить директора бюро.
Шмигаль зауважив, що вдруге за час повномасштабної війни, за ініціативи Президента Володимира Зеленського, проводять індексацію пенсій. Індексація торкнеться 10,5 мільйонів пенсіонерів. Максимальний розмір підвищення складе 1,5 тисячі гривень. Тоді як мінімальне підвищення буде 100 грн навіть у випадку, якщо за розрахунком сума індексації є меншою.
Також Шмигаль нагадав про візит до Києва міністра фінансів США Джанет Єллен. Він відзначив “продуктивний діалог щодо фінансової підтримки України з боку Сполучених Штатів, посилення антиросійських санкцій, конфіскації заморожених російських активів”. Також США взяли на себе зобов’язання до вересня надати Україні понад 10 млрд доларів бюджетної підтримки.
Шмигаль висловив подяку всім міжнародним партнерам за допомогу.
Як повідомляв Укрінформ, країни Групи семи (G7) планують цьогоріч виділити 39 млрд дол фіндопомоги Україні. Це дозволить українській владі продовжувати надавати основні послуги, проводити найважливіший ремонт пошкодженої інфраструктури та стабілізувати економіку України.