Правоохоронці викрили українське підприємство на експорті до російської федерації комплектуючих для ремонту військової техніки.

Як передає Укрінформ, про це Офіс генерального прокурора повідомляє у Телеграмі.
За процесуального керівництва ОГП здійснюється розслідування у кримінальному провадженні за фактом пособництва державі-агресору (ч. 1 ст. 111-2 Кримінального кодексу України).
Досліджуються факти торгівлі українських підприємств з рф та нелегальних поставок продукції для потреб військово-промислового комплексу держави-агресора.
За даними слідства, після початку повномасштабної військової агресії рф проти України один із вінницьких машинобудівних заводів продовжив співпрацю із країною-агресором.

В умовах воєнного стану керівництво заводу налагодило поставки комплектуючих для ремонту та обслуговування машинобудівної галузі. Це шестерні, секційні насоси, гідромотори, гідравлічне обладнання, які використовуються у військовій техніці.
Для реалізації протиправної схеми залучено ряд підконтрольних суб’єктів господарювання, з використанням яких через Румунію, Туреччину та Казахстан ввозилися комплектуючі на територію рф.
З метою обходу фінансових обмежень та виведення безготівкових коштів з рф використовувалися банківські рахунки, відкриті у фінансових установах країн ЄС.
У такий спосіб протягом 2022 року до рф експортовано комплектуючі, які використовуються для ремонту військової техніки, на загальну суму понад 51 млн грн.
Правоохоронці провели обшуки в офісних приміщеннях групи компаній та за місцями проживання причетних до вчинення кримінального правопорушення осіб. Вилучено фінансово-господарські документи, які підтверджують торгівлю з рф.
Як повідомляв Укрінформ, Служба безпеки України затримала в Одесі подружжя російських шпигунів, які готували ракетний удар по силах ППО та артилерійських складах ЗСУ.