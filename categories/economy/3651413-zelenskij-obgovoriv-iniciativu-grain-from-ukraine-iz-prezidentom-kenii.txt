Президент Володимир Зеленський обговорив із президентом Кенії Вільямом Руто продовольчу безпеку та українську ініціативу Grain from Ukraine.

Про це Зеленський повідомив у Телеграмі.
"Провів плідну розмову з президентом Кенії Вільямом Руто. Подякував за конструктивну взаємодію в ООН, за підтримку як члена Ради Безпеки ООН. Говорили про українську ініціативу Grain from Ukraine, продовольчу безпеку та створення зернових хабів у Африці", - написав Зеленський.
Глава держави додав, що під час розмови з президентом Кенії також домовилися зміцнювати взаємодію.
Як повідомлялось, програма Grain from Ukraine ініційована Президентом України. Вона передбачає закупівлю українського зерна країнами-партнерами та передачу його державам, що переживають гуманітарну кризу. Програма реалізується в партнерстві з World Food Program під егідою ООН.
Про фінансову участь у програмі заявили понад 30 держав та Європейський Союз. Загальна сума оголошених внесків становить майже 190 млн доларів.
Фото: ОП