Міністр внутрішніх справ України Ігор Клименко подякував країнам-партнерам за допомогу в ліквідації наслідків підриву росіянами Каховської ГЕС на загальну суму 136 мільйонів гривень.

Як передає Укрінформ, про це ідеться в повідомленні на сайті МВС.
“Каховська ГЕС більше не підлягає відновленню. У результаті теракту зруйновано 11 прольотів верхньої частини греблі із 28-ми. 3 машинної зали ГЕС стався витік 150 тонн мастила”, - наголосив Клименко під час зустрічі з представниками іноземних дипломатичних установ щодо побудови системи реалізації Формули миру, ініційованої Президентом України Володимиром Зеленським.
До зони надзвичайної ситуації потрапили 180 населених пунктів Дніпропетровської, Миколаївської та Херсонської областей. Там проживали орієнтовно 875 тисяч людей. Щонайменше 34 людини загинули, ще 28 дістали поранення. Безвісти зниклими вважаються 39 людей.

3 підтоплених районів вивезли майже чотири тисячі людей та сотні домашніх тварин. Під час рятувальної операції у постраждалих районах врятовано 716 людей, з них 30 дітей та 40 маломобільних осіб, зазначив Клименко.
До ліквідації наслідків російського теракту щоденно залучалося понад дві тисячі осіб, три сотні одиниць техніки і більш як сотня плавзасобів. Та навіть під час рятувальної операції та евакуації населення загарбники неодноразово відкривали вогонь по людях. Загинув один рятувальник, 16 працівників інших служб - поранені.
11 тисяч квартир і дві з половиною тисячі приватних будинків у постраждалих районах обстежили сили Національної поліції. Підрив станції призвів до проблем із водопостачанням на півдні України. Майже 700 тисяч українців залишилися без доступу до питної води. Регулярний підвіз води у постраждалі райони вдалося налагодити силами системи внутрішніх справ. До цього процесу залучалося 75 одиниць техніки.
Унаслідок підриву російськими загарбниками гідроелектростанції мінна небезпека для узбережжя зросла в рази. Найбільше міни виносилися водою після підриву ГЕС. Зафіксовані випадки самовільного підриву упродовж прямування мін за течією. Безпосередньо в Одеській та Миколаївській областях. Там також фіксували прибиття до берега таких мін.
Окрім того, міністр внутрішніх справ відзначив, що найголовніша загроза для України та світу тепер існує довкола Запорізької атомної електростанції.
Клименко подякував країнам-партнерам за допомогу на загальну суму 136 мільйонів гривень.
"Передане партнерами обладнання допомогло евакуювати людей, відкачати воду із затоплених будинків, забезпечити людей питною водою та електропостачанням, ліквідувати наслідки російських ракетних ударів", - зазначив він.
Очільник МВС додав, що дії росіян загрожують не лише Україні. "Для того, щоб зупинити російський терор потрібна особлива формула. І це – українська формула миру", - підкреслив міністр внутрішніх справ.
Як повідомляв Укрінформ, за даними керівника Офісу Президента Андрія Єрмака, Офіс генпрокурора проводить розслідування майже за 200 фактами екологічних воєнних злочинів росіян.