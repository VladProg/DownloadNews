Єврокомісія та Європейський інвестиційний банк (ЄІБ) підготували рекомендації щодо першочергових кроків з інтеграції залізничних мереж України, Молдови та ЄС; зокрема, пропонується розгорнути європейську колію до Львова та Кишинева.

Про це повідомляє Міністерство розвитку громад, територій та інфраструктури України, передає Укрінформ.
«11 липня Європейська комісія та Європейський інвестиційний банк опублікували дослідження, в якому запропоноване розгортання європейської колії на залізничних шляхах до Львова та Кишинева. Це стане першим кроком до покращення сполучення між Польщею та Україною, а також між Румунією та Молдовою», - йдеться в повідомленні.
На думку дослідників, першочерговими кроками інтеграції має стати запровадження залізничного сполучення євроколією (1435 мм) між Краковом/Катовіце (Польща) та Львовом (Україна), а також Ясами (Румунія) та Кишиневом (Молдова).
Що ж до розбудови української магістральної мережі залізниць стандарту 1435 мм, їх пропонують розвивати за такими напрямками:
українсько-польський кордон (Медика/Мостиська) - Львів;
українсько-польський кордон (Дорогуськ) - Ковель - Сарни - Коростень - Київ;
Львів - Красне - Тернопіль - Шепетівка - Звягель - Коростень;
українсько-словацько-угорський кордон - Чоп - Ужгород - Самбір - Львів;
Київ - Полтава - Красноград - Харків/Дніпро;
українсько-польський кордон (Гребенне - Рава Руська) - Львів;
Львів - Івано-Франківськ - Чернівці - українсько-румунський кордон (Багринівка);
Львів - Тернопіль - Хмельницький - Одеса - Дніпро - Запоріжжя - Маріуполь.
Водночас в дослідженні наголошується, що впровадження нових 1435 мм коридорів в Україні та Молдові недостатньо для забезпечення інтеграції до залізничних систем Євросоюзу. Для цього необхідно вжити додаткових заходів, зокрема, гармонізувати законодавство у сфері залізничного транспорту з правовою базою ЄС, впровадити технічні норми для експлуатації мережі 1435 мм. Також потребують спрощення прикордонні та митні процедури.
Окрім розвитку мережі залізниць стандарту 1435 мм, слід модернізувати існуючі колії 1520 мм (включно з відновленням пошкоджених внаслідок війни) в Україні, Польщі та Словаччині, а разом із ними депо, станції і сортувальні станції включно з перевантажувальними потужностями, а також внутрішні інтермодальні термінали і логістичні центри.
Як повідомлялось, Міністерство відновлення, АТ «Укрзалізниця» та Європейський банк реконструкції та розвитку розпочинають реалізацію проєкту з бюджетом 200 млн євро, який передбачає відновлення, модернізацію залізничної інфраструктури та оновлення рухомого складу.