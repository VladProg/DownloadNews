На сьогодні в українських сховищах уже накопичено 14,8 мільярда кубометрів газу.

Про це повідомив в ексклюзивному коментарі Українському Радіо міністр енергетики Герман Галущенко.
"На сьогодні в нас у сховищах уже накопичено 14,8 мільярда кубометрів газу. Це при цифрі 14,7, яку ми ставили на початок опалювального сезону. Тому по газу ми будемо мати набагато більший ресурс у сховищі. Це важливо. Тому що вугілля і газ взаємозамінні на багатьох блоках теплової генерації. Відповідно, дивлячись на загальний баланс, це дає нам більшу впевненість у проходженні опалювального сезону", – зазначив міністр енергетики України.
За його словами, зараз рівень захисту українських енергооб'єктів від повітряних ударів з боку російських загарбників набагато кращий, ніж минулої зими.
"Рівень захисту зараз є набагато сильніший, ніж минулої зими. Причому я кажу як про пасивний захист, так і про захист відповідних систем ППО. З іншого боку, ми маємо величезний досвід проходження і тримання системи під щоденними ударами. Тобто ми готуємося до різних сценаріїв для того, щоб у разі ударів мінімізувати час відключення", – сказав Галущенко.
Він запевнив: українська енергосистема буде готова повністю до опалювального сезону.
Як повідомляв Укрінформ, 15 вересня Прем'єр-міністр України Денис Шмигаль заявив, що для проходження опалювального сезону у підземних сховищах газу накопичено 14,4 млрд кубометрів "блакитного палива".
Фото Укртрансгаз