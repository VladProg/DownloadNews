У Сумській області через обстріл пошкоджено підстанцію, проте електроенергії, яку виробляють українські електростанції, достатньо для потреб споживачів

Як передає Укрінформ, про це повідомляє Міністерство енергетики.
«Учора внаслідок обстрілу одного з прикордонних районів Сумщини відбулося загоряння обладнання підстанції. Без постраждалих. Пожежу ліквідовано силами ДСНС. У Дніпропетровській області внаслідок обстрілу відключилася одна лінія електропередачі напругою 6 кВ, без світла залишалися понад 1,1 тис. споживачів. Також у Нікополі обстрілом пошкоджено газопровід низького тиску – є відключені споживачі», - йдеться в повідомленні.
Зазначається, що енергогенеруючі потужності працюють у штатному режимі. Запасів вугілля та мазуту на складах достатньо для безперебійної роботи станцій. Обсяг виробленої електроенергії достатній для повного забезпечення потреб споживачів та промисловості.
У короткостроковий ремонт виводилися три блоки ТЕС. Один із них вже підключено до мережі, другий – у резерві, на третьому триває ремонт.
На Донеччині за минулу добу внаслідок бойових дій вимикались 12 населених пунктів.
На Харківщині через бойові дії відключилася одна повітряна лінія 10 кВ, частково знеструмлено один населений пункт, без світла залишаються понад 1,6 тисячі споживачів.
Через російські обстріли у Чернігівській області знеструмлено 18 населених пунктів, на Сумщині залишаються знеструмленими понад 2,5 тисячі споживачів.
Без електропостачання залишається частина споживачів у Донецькій, Запорізькій, Сумській, Чернігівській, Харківській, Херсонській областях. Загалом за добу енергетики заживили понад 3,6 тисячі споживачів.
Через технологічні порушення на Одещині були відключені понад 1,5 тисячі споживачів, усіх уже заживлено.
Як повідомляв Укрінформ, 9 листопада на Донеччині енергетики відновили електропостачання у 23 населених пунктах, знеструмлених через обстріли.