Антимонопольний комітет України оштрафував за концентрацію без дозволу на загальну суму 50 млн грн компанію BASF S.E (Німеччина) та компанію LetterOne Holdings SA (Люксембург).

Як передає Укрінформ, про це повідомив голова АМКУ Павло Кириленко у Фейсбуці.
"50 млн гривень штрафу сплатять до бюджету України німецька та люксембурзька компанії.
Таке рішення ухвалили на сьогоднішньому засіданні Антимонопольний комітет України. Йдеться про німецьку «BASF S.E» та люксембурзьку «LetterOne Holdings SA». У 2019 році вони здійснили концентрацію, створивши компанію «Wintershall DEA AG». Причому, всупереч українському законодавству, зробили це без дозволу АМКУ", - написав він.
Кириленко зазначив, що за концентрацію, проведену без дозволу Комітету кожна з компаній оштрафована на 25 млн грн.
За його словами, компанії на момент концентрації були дотичні до проєкту «Північний потік - 2», але їхні представники заявляють, що після широкомасштабного вторгнення Росії в Україну вийшли з нього.

Як повідомляв Укрінформ, Тимчасова адміністративна колегія Антимонопольного комітету України у грудні 2022 року оштрафувала на 20,3 млн грн ТОВ «БАСФ Т.О.В.», пов'язане з інвестором "Північного потоку - 2".