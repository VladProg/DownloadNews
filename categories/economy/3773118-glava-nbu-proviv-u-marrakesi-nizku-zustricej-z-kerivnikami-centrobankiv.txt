Голова Національного банку Андрій Пишний під час Щорічних зборів МВФ і Світового банку провів низку двосторонніх зустрічей із керівниками центральних банків.

Як повідомляє Укрінформ, про це Пишний повідомив у Фейсбуці.
"Поспілкувалися з колегами з Європейського союзу – головою Банку Італії Ігнаціо Віско, головою Банку Швеції Еріком Тедеєном та президентом німецького Бундесбанку Йоахімом Нагелем. Також провели зустріч із головою центрального банку Бразилії Роберто Кампосом Нето", - написав Пишний.

Він зазначив, що разом з очільниками європейських центробанків обговорили зміни в економічній ситуації європейського регіону внаслідок повномасштабної війни Росії проти України. Представники європейських центробанків зазначили, що рівень невизначеності є суттєвим. Це створює нові виклики для успішної реалізації центробанками своїх мандатів.
"Ми вже понад півтора року перебуваємо в епіцентрі війни, однак, попри це, забезпечуємо фінансову та цінову стабільність. Тому коротко розповів про логіку наших рішень з монетарної політики та валютного регулювання, які дали змогу, зокрема, розвернути інфляційний тренд та створили передумови для переходу до керованої гнучкості курсу", - зауважив Пишний.
Він підкреслив, що хоча центробанки, можливо, безпосередньо й не впивають на санкційну політику своїх урядів, але їхній голос має вагу.
"Мені було важливо зазначити: Національний банк і надалі активно комунікуватиме з інституціями, зокрема з Європейською комісією та Європейським центральним банком, щоб пришвидшити вихід з російського ринку всіх європейських банківських груп. Із центробанком Італії окремо проговорили питання виходу італійських банківських груп з РФ. Надамо колегам свій аналіз, сподіваюся на активну підтримку в цьому питанні", - наголосив Пишний.
Очільник Нацбанку зазначив, що мав предметну та відкриту дискусію з головою центрального банку Бразилії, що тільки підтверджує, наскільки важливим є професійний діалог на глобальному рівні.
Українська сторона детально розповіла про шлях, який у своїх рішеннях пройшов НБУ від початку вторгнення і до сьогодні, а також про те, як українська економіка, що минулого року втратила майже третину свого ВВП, зараз змогла вийти на траєкторію зростання.
"Висловив сподівання, що центробанк Бразилії знайде формат, у якому зможе долучитися до санкційного тиску проти РФ", - підсумував Пишний.
Як повідомляв Укрінформ, у Марокко 9 жовтня стартували Щорічні збори МВФ і Світового банку. Серед найважливіших тем - вплив російської війни на глобальну економіку, продовження фінансової підтримки України, виклики для продовольчої безпеки.