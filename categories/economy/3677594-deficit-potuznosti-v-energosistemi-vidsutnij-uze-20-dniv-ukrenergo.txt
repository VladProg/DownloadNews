Станом на 10:30 3 березня дефіцит потужності в енергосистемі України відсутній і наразі не прогнозується.

Як передає Укрінформ, про це повідомляє НЕК «Укренерго» у Фейсбуці.
«Дефіцит потужності в енергосистемі відсутній вже 20 день поспіль і наразі не прогнозується. Споживання на рівні робочого дня і повністю забезпечується електроенергією від української генерації та несуттєвим імпортом. Працюють всі види електростанцій в енергосистемі. Обсяг наявних доступних потужностей генерації сприяє підвищенню її операційної безпеки», – йдеться в повідомленні.
Зауважується, що мережевих обмежень у мережах Укренерго, що спричиняють необхідність обмеження споживачів в областях наразі немає. Але при зміні ситуації в енергосистемі та різкому зростанні споживання можливе застосування відключень.
На Донеччині внаслідок російських обстрілів є пошкодження у мережах оператора системи розподілу.
«Енергетики продовжують ремонтні роботи на всіх об’єктах енергосистеми, які раніше зазнали пошкоджень від ракетних та дронових атак росіян, для збільшення доступної потужності в енергосистемі, підвищення надійності передачі електроенергії та живлення окремих регіонів», – додали в компанії.
Як повідомлялося, за даними Енергоатома, станом на 2 березня всі атомні енергоблоки, розташовані на підконтрольній Україні території, працюють на максимальній потужності