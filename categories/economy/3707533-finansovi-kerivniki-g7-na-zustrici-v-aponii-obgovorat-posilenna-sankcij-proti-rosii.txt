Міністри фінансів та керівники центральних банків країн «Групи семи» (G7) на зустрічі в Японії обговорять посилення санкційного тиску на росію за розв’язану нею війну проти України, а також заходи для усунення лазівок, із допомогою яких москва обходить запроваджені обмеження.

Про це Укрінформ повідомляє з посиланням на Kyodo.
Триденна зустріч міністрів фінансів і керівників центробанків відбувається в складний для світової економіки час, коли ряд банкрутств регіональних банків у Сполучених Штатах посилили невпевненість на світових фінансових ринках через агресивну грошово-кредитну політику основних центральних банків і занепокоєння щодо рецесії.
Тому в ході триденних переговорів керівники фінансів G7 також планують приділити увагу заходам із підвищення довіри до банківського сектору і забезпечення фінансової стабільності та шляхи подолання ризиків для глобальних ланцюжків поставок критично важливих компонентів, таких як напівпровідники, на тлі нарощування імпульсу до декарбонізації та боротьби зі зміною клімату за допомогою екологічних технологій.
На фінансову зустріч G7 також запрошені Бразилія, Індія, Індонезія, Південна Корея, Сінгапур і Коморські острови, які головують в Африканському союзі. За їхньої участі планується обговорити проблему високої заборгованості, що негативно впливає на розвиток країн із середнім рівнем доходів.
Очікується, що в зустрічі у форматі відеоконференції візьме участь і міністр фінансів України Сергій Марченко, що, за задумом організаторів, продемонструє непохитну підтримку України країнами «Великої сімки».
Як повідомляв Укрінформ, міністри сільського господарства країн «Групи семи» (G7) висловили стурбованість руйнівним впливом на глобальну продовольчу безпеку розв’язаної росією війни проти України.