Дефіцит потужності в енергосистемі України відсутній 18 днів і наразі не прогнозується.

Про це повідомляє Укрінформ з посиланням на пресслужбу НЕК «Укренерго».
«Потреба в електриці країни повністю покривається виробничими потужностями українських електростанцій та незначним обсягом імпорту з Європи. За 4,5 місяці 255 ракет та дронів влучили по енергетичній інфраструктурі. З них 214 – по об’єктах високовольтної мережі НЕК «Укренерго». Причина відсутності дефіциту зараз – професійна робота енергетиків, які за кілька місяців змогли відновити функціональність енергосистеми та електростанцій», - зазначили в компанії.
В Укренерго уточнили, що наразі працюють всі види електростанцій та гідроелектростанції, які через водопілля мають відповідний ресурс. Сезонно продовжує зростати генерація з відновлюваних джерел енергії. Триває незначний імпорт електроенергії.
«Мережевих обмежень у мережах, що спричиняють необхідність обмеження споживачів в областях, наразі немає. Але при зміні ситуації в енергосистемі та різкому зростанні споживання можливе застосування відключень», - додали в НЕК.
Як повідомлялось, Національна комісія, що здійснює державне регулювання у сферах енергетики та комунальних послуг, для покриття можливого дефіциту електроенергії в енергосистемі спрощує умови для роботи мобільних електростанцій в Україні.