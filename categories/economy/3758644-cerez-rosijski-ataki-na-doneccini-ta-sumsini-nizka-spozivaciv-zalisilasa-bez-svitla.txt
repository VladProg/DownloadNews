У Донецькій області через бойові дії без світла залишилися 5 тисяч споживачів, у Сумській області через ракетну атаку - 100 споживачів.

Як передає Укрінформ, про це повідомляє Міністерство енергетики.
"На Донеччині через ворожі обстріли вимикалося чотири повітряні лінії електропередачі, що призвело до знеструмлення більше 5 тисяч абонентів. Ремонтні роботи проводяться з дозволу військових. У Сумській області в результаті ранкового ракетного обстрілу відключено близько 100 споживачів", - йдеться у повідомленні.
Залишається також знеструмленою частина споживачів у Запорізькій, Харківській, Херсонській та Чернігівській областях. Ремонтні бригади працюють там, де це дозволяє безпекова ситуація.
У Херсоні енергетики за минулу добу частково добудували мережі 6 кВ та трансформаторну підстанцію, щоб повернути світло майже 800 споживачам у кількох багатоповерхівках. У місті залишаються знеструмленими близько 8 тис. споживачів. Енергетики працюють над відновленням електропостачання, але ремонтні роботи сповільнені через обстріли.
Як повідомлялося, енергетики станом на 7 вересня заживили мешканців міста Кілія, які залишилися без світла через атаку дронів у ніч на 6 вересня.