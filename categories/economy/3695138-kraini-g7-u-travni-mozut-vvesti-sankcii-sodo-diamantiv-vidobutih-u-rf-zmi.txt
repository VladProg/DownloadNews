Країни G7 у травні, ймовірно, запровадять санкції щодо діамантів видобувного гіганта “Алроса”, що стане черговим вагомим обмеженням проти рф через війну в Україні.

Про це повідомляє індійське видання The Economic Times з посиланням на керівників місцевої гранувальної галузі.
За даними видання, санкції можуть бути запроваджені під час зустрічі 19-21 травня в Японії напередодні ювелірної виставки у Лас-Вегасі, яка відбудеться першого тижня червня. Вони будуть стосуватися алмазів, вагою 1 карат.
Видання посилається, зокрема, на голову Ради зі сприяння експорту дорогоцінного каміння та ювелірних виробів (GJEPC) Віпула Шаха.
"Щойно санкції набудуть чинності, виникне невизначеність щодо зайнятості майже трьох мільйонів робітників у Сураті, алмазному центрі Індії, де огранюють дев'ять із десяти алмазів у світі", - зазначає видання.
Як повідомляв Укрінформ, у серпні 2022 року агентство Bloomberg опублікувало матеріал, у якому йшлося, що росія знайшла спосіб уникати санкції, накладені на збут її діамантів, заробляючи щомісяця сотні мільйонів доларів. Зокрема, зазначалося, що угоди купівлі російських діамантів переважно проходять через індійські банки, яким “стає все більш комфортно сприяти транзакціям у валютах, відмінних від долара США”. А російський видобувний гігант “Алроса” продає діаманти покупцям в Індії та Європі переважно в обмін на рупії, стверджувало Bloomberg.