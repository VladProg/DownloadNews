Міністр енергетики України Герман Галущенко запросив американські компанії до співпраці в нарощуванні потужностей відновлюваної енергетики України.

Про це повідомляє пресслужба Міненерго, передає Укрінформ.
Наголошується, що в ході робочої поїздки до Сіетла Галущенко взяв участь у круглому столі з представниками Business Council for International Understanding та провідними американськими компаніями.
Під час зустрічі очільник Міненерго зазначив, що для зміцнення стійкості і стабільності енергосистеми Україна втілює курс на децентралізацію генерації. Інструментами для досягнення відповідних цілей є нарощування потужностей відновлюваної енергетики, зокрема сонячної та вітрової генерації, а також використання газових турбін.
Важливим напрямком є також впровадження технологій зберігання енергії, які дозволять інтегрувати в українську енергосистему більше джерел відновлюваної енергії.
Галущенко додав, що Україна потребує високовольтного обладнання, яке значною мірою постраждало від російських обстрілів, підкресливши потенціал для виробництва такого обладнання в Україні.
Також міністр наголосив на перспективах співробітництва у сфері газовидобутку, газових сховищ, розвитку водневих технологій, малих модульних реакторів, розумних мереж і запросив американські компанії до співпраці у цих напрямках.
Як повідомлялося, міністр енергетики України Герман Галущенко обговорив із першою заступницею помічника держсекретаря США з енергетичної дипломатії Лаурою Лохман відновлення української енергосистеми.