Ціни на нафту еталонних марок у четвер, 27 квітня, зростають після сильного падіння напередодні.

Як передає Укрінформ, про це повідомляє enkorr.
Котирування червневих ф'ючерсів на сорт Brent на лондонській біржі ICE Futures становили $77,93 барель, що на $0,24 (на 0,3%) вище за ціну на закриття попередньої сесії. У середу ці контракти здешевшали на $3,08 (на 3,8%) – до $77,69 за барель.
Ціна ф'ючерсів на нафту WTI на червень на електронних торгах Нью-Йоркської товарної біржі (NYMEX) зросла на $0,18 (на 0,2%) – до $74,48 за барель. За підсумками попередньої сесії вартість контрактів упала на $2,77 (на 3,6%) і становила $74,3 за барель.
Зниження обумовлено побоюваннями можливості рецесії в економіці США й скорочення попиту на паливо внаслідок цього. Окрім того, ситуація в банківському секторі країни залишається напруженою, що також негативно впливає на настрої трейдерів.
Тим часом підтримку ринку надали дані про скорочення резервів палива в США. Запаси нафти минулого тижня зменшилися на 5,05 млн барелів – до 460,91 млн барелів, свідчать дані Міністерства енергетики країни. Експерти очікували зниження на 1,5 млн барелів.
Резерви бензину скоротилися на 2,41 млн барелів, дистилятів – на 577 тис. барелів. Середній прогноз аналітиків передбачав зменшення відповідно на 1,5 млн барелів і на 1,08 млн барелів.