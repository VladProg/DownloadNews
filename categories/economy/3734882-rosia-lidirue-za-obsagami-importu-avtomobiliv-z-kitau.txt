Протягом п’яти місяців з початку 2023 року китайські автовиробники експортували до РФ більше автомобілів, ніж до будь-якої іншої країни, заповнивши нішу, що виникла після виходу з ринку РФ багатьох провідних автовиробників.

Як передає Укрінформ, про це повідомляє агенція Bloomberg.
Як зазначається, Китай експортував до РФ з січня по травень майже 287 тис. готових автомобілів, що майже удвічі більше, ніж до наступної за обсягами експорту країни - Мексики (у цю країну було продано 159 тис. автомобілів), яка торік була лідером у цьому переліку. Третьою після РФ та Мексики, за кількістю імпортованих китайських авто, йде Бельгія (120 тис.).
Повідомляється також, що упродовж всього 2022 року Китай експортував до РФ близько 162 тис. автомобілів.
Найбільші китайські бренди, на які припадає третина продажів нових автомобілів у РФ першій половині цього року, це Chery, Geely та Great Wall.
Серед популярних моделей - спортивні позашляховики Tiggo 7 Pro від Chery, Coolray від Geely та лінійка Haval від Great Wall.
Bloomberg також нагадує, що Україна внесла Geely та Great Wall до списку спонсорів війни.
Як повідомлялося, очільники держав та урядів країн ЄС на саміті у Брюсселі погодили резолюцію щодо відносин з Китаєм, в якій закликали Пекін чинити тиск на Росію з метою припинення війни проти України.
Офіційний Пекін заявив, що Китай не надавав і не надає Росії будь-якої військової чи іншої допомоги для її війни проти України.