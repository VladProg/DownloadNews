Польські перевізники мають намір продовжити блокаду найбільшого пункту пропуску "Ягодин - Дорогуськ" на кордоні з Україною до лютого 2024 року.

Як передає Укрінформ, про це заявив лідер мітингарів Рафал Меклер у Фейсбуці.
"Ми подали ще одну заявку. Протест у Дорогуську продовжено до 1 лютого 2024 року. Прийнято без застережень", - повідомив Меклер.
Крім того, лідер польських мітингарів анонсував розширення блокади на четвертий пункт пропуску "Медика - Шегині" з 23 листопада.
“Фермери виходять у Медику у четвер. Разом ми зможемо більше", - додав він.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня. Страйк призвів до повної зупинки руху на трьох прикордонних пунктах пропуску між Польщею та Україною: "Дорогуськ - Ягодин", "Корчова - Краківець", "Гребенне - Рава Руська".
На кордоні утворилися величезні черги з українських вантажівок, подекуди вони сягають по 40 км в обидва боки. Польські паркінги для багатьох водіїв стали місцем тимчасового проживання.