Президент Володимир Зеленський закликав іноземний бізнес інвестувати в Україну вже зараз та застеріг міжнародні компанії, які досі працюють в росії, про проблеми й репутаційні ризики.

Про це він зазначив під час онлайн-виступу на весняному засіданні ради директорів Національної асоціації виробників США, повідомляє Укрінформ.
"Просто зараз ми закликаємо всі компанії прийти в Україну і піти з російського ринку. Це очевидно, що участь у відбудові України після бойових дій дасть надзвичайну моральну перевагу всім бізнесам, що братимуть участь у відбудові. І теж очевидно, що кожен бізнес, який зараз будь-яким чином допомагатиме російській тиранії, не зможе уникнути проблем і репутаційної кризи", - сказав глава держави.

Він підкреслив, що американський бізнес має всі можливості, щоб зайняти лідерські позиції як у відновленні української економіки та інфраструктури, так і в демонстрації світові, що людська природа має слугувати саме достойним цілям, і що це дає й завжди даватиме найбільший результат.
Президент висловив переконання, що українське життя після перемоги в розв'язаній росією війні неминуче отримає новий старт, адже треба перебудувати інфраструктуру й енергетику країни на нових безпекових принципах.
Зеленський розповів, що в Україні планується поєднати «зелену» трансформацію з безпековою та сформувати приклад для такої ж трансформації в інших країнах, щоб захищати конкретну країну від будь-яких проявів агресії проти енергетики і все людство в межах розумної кліматичної політики.

За його словами, модернізована й децентралізована енергетична система в Україні – це проєкт на сотні мільярдів доларів і з потенціалом реплікації для інших народів.
Також Зеленський нагадав, що відновлення потребують сотні тисяч промислових, інфраструктурних та соціальних обʼєктів, житлових будинків, цілі міста, галузі, виробництва.
Крім того, він відзначив, що Україна зацікавлена в проєктах створення повного виробничого циклу в титановому, літієвому, алюмінієвому виробництві, чорній металургії, а зруйнована російськими ракетними ударами українська нафтопереробка і місткий внутрішній ринок дають змогу відновлення цієї галузі на сучасній технологічній основі.

Серед інших інвестиційних можливостей в Україні Президент назвав машинобудування, агропереробку, виробництво зброї (зокрема, сучасних дронів), IT, транспорт та інфраструктуру тощо.
"Це широкий простір для перемог. Ваших перемог, американський бізнесе! І я закликаю вас готуватися до цих перемог уже зараз, приходити в Україну вже зараз. Щоб у час, коли ми повернемо мир, ваша сумлінна праця вже дала результат", - наголосив Зеленський.
Як повідомлялося, Європейський Союз надасть 1500 грантів для українського малого та середнього бізнесу в межах програми "Єдиний ринок".
Фото: ОП