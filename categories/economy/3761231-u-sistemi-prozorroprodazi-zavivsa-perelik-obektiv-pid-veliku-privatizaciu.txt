На платформі Prozorro.Продажі опублікований перелік перших 15 об’єктів, які можуть бути продані в межах великої приватизації.

Про це кореспонденту Укрінформу повідомили в пресслужбі АТ «Прозорро.Продажі».
На платформі Prozorro.Продажі опублікований перелік підприємств, підготовлених Фондом державного майна для подальшої продажі в межах великої приватизації.
Зокрема, до нього увійшли 15 підприємств: ДП «Уманський лікеро-горілчаний завод», ПАТ «Національна акціонерна компанія Украгролізинг», ПрАТ «Індар», ДП «Завод алюмінієвої фольги», ТОВ «Запорізький титано-магнієвий комбінат», АТ «Оріана», ПАТ «Одеський припортовий завод», ПАТ «Сумихімпром», АТ «Українські енергетичні машини», АТ «Завод «Електроважмаш», АТ «Дніпровський електровозобудівний завод», ПАТ «Азовмаш», ДП «Вугільна компанія «Краснолиманська», АТ «Об’єднана гірничо-хімічна компанія», ПАТ «Центренерго».
Як пояснили в АТ «Прозорро.Продажі», поява такого переліку – є стандартним першим кроком оголошення торгів, для малої приватизації діє аналогічний алгоритм.
Наразі всі підприємства в переліку мають статус «Об’єкт опубліковано».
«Після того, як організатором (у цьому випадку Фондом державного майна) буде прийнято рішення, що об‘єкт повністю готовий до приватизації, створюється інформаційне повідомлення і ланцюжок аукціонів. Технічних обмежень щодо терміну, протягом якого має бути створене інформаційне повідомлення після публікації обʼєкта в системі, немає», - йдеться в роз’ясненні.
Дата, коли об’єкт може бути виставлений на приватизаційні онлайн-аукціони в системі Prozorro.Продажі, наразі відсутня. Вона залишається на розгляд організатора, в цьому випадку — ФДМУ.
Як повідомлялося, Кабінет Міністрів схвалив зміни, які були необхідні для старту процесу великої приватизації через систему Prozorro.Продажі, зокрема, встановлено технічні вимоги до е-майданчиків.