Глави держав та урядів країн ЄС остаточно затвердили сьогодні рішення про виділення для України макрофінансової допомоги (МФД+) на 2023 рік в обсязі 18 мільярдів євро.

Про це сьогодні в Брюсселі під час пресконференції за підсумками Європейської Ради заявила Президент Європейської Комісії Урсула фон дер Ляєн, повідомляє кореспондент Укрінформу.
«Ми будемо продовжувати підтримувати Україну так довго, як це буде необхідним. Європейський Союз у цьому році підтримав Україну фінансово, з виділенням 19,7 мільярда євро, і, завдяки Чеському головуванню ЄС, наша пропозиція щодо додаткового виділення 18 мільярдів євро у 2023 році була схвалена сьогодні. ЄС перебуває на передовому фронті у підтримці своїх сусідів, як це має бути, і так буде й надалі», - заявила вона.
Як вже повідомляв Укрінформ, вчора рішення про виділення для України МФД+ у 2023 році підтримав Європейський Парламент. Невдовзі перед цим таке рішення одноголосно підтримала Рада ЄС.