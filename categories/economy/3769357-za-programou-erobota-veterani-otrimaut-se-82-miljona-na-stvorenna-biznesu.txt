За підсумками чергової хвилі подачі заяв на гранти для ветеранів 19 переможців отримають кошти від держави на старт або розвиток бізнесу на 8,2 млн грн.

Як передає Укрінформ, про це повідомляє пресслужба Мінекономіки.
“На сьогодні маємо 119 переможців ветеранського компоненту програми “Власна справа”, які отримають гранти на старт або розширення свого бізнесу на 47 млн грн. Понад 70 з них вже отримали фінансування і можуть вкладати кошти від держави в розвиток власної справи. Нині найбільш активними учасниками грантової програми є ветерани-підприємці з Львівської та Івано-Франківської областей, а також міста Києва”, - зазначила заступниця міністра економіки України Тетяна Бережна.
Серед 19 переможців одинадцятої хвилі 10 - учасники бойових дій, 9 - члени родин ветеранів. На грантові кошти переможці планують, зокрема, відкрити піцерію, кафе, салон краси, масажний кабінет, поліграфічну компанію, запустити виробництво фруктової та овочевої пастили та соняшникової олії з сировини власного виробництва. Окрім того, низка ветеранів отримали гранти на масштабування вже діючого бізнесу - планують розвивати бізнес з очистки питної води, розширити послуги стоматологічної клініки та масажно-ортопедичного салону.
Відповідно до умов програми, учасники бойових дій або особи з інвалідністю внаслідок війни, а також другий з їх подружжя можуть отримати такі гранти: 250 тис грн - для ветерана за умови створення одного робочого місця, 500 тис грн - для другого з подружжя ветерана за умови створення двох робочих місць, 1 млн грн - для ветерана, який має досвід підприємницької діяльності, зареєстрований як ФОП не менше ніж 3 роки, за умови створення чотирьох робочих місць, мінімум 2 з яких займуть ветерани.
Гранти у розмірі 500 тис грн та 1 млн грн надаються за умови співфінансування з отримувачем у співвідношенні 70/30, тобто отримувач гранту має вкласти в свою справу 30% власних коштів, 70% коштів надасть держава у вигляді гранту.
Заявки на отримання гранту подаються через портал Дія разом з бізнес-планом.
Як повідомлялось, проєкт єРобота був запроваджений урядом у липні 2022 року для надання підтримки бізнесу та стимулювання створення нових робочих місць.
Із 10 квітня 2023 року уряд запустив грантову програму для ветеранів, ветеранок та другого з їх подружжя. Відповідно до умов програми вони можуть отримати кошти на розвиток бізнесу в розмірі від 250 000 грн до 1 млн грн.
Фото: km-oblrada.gov.ua