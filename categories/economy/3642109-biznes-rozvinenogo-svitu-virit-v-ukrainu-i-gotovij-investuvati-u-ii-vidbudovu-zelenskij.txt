Бізнес розвиненого світу вірить у перемогу України і готовий інвестувати у її відбудову.

Про це заявив Президент України Володимир Зеленський у своєму відеозверненні, передає Укрінформ.

"Говорив із керівником найбільшого у світі інвестиційного фонду BlackRock. Отримав чергове підтвердження, що бізнес розвиненого світу вірить у нашу перемогу та готовий інвестувати в нашу відбудову. Фахівці цієї компанії вже допомагають Україні структурувати Фонд відбудови нашої держави. І ми вже готуємося й до участі у Всесвітньому економічному форумі в Давосі. Позиція та перспективи України будуть там представлені", - наголосив Зеленський.
Також він повідомив, що провів сьогодні нараду щодо роботи банківської системи та співпраці з МВФ. "Маємо забезпечити в наступному році ще більше можливостей для українців і гарантовано зберегти міцність наших систем – банківської та фінансової", сказав Глава держави.
Фото: Офіс Президента