У четвер, 23 листопада, до протесту польських перевізників долучаться фермери. Вони мають намір провести триденну акцію на знак солідарності з представниками транспортної галузі.

Про це в інтерв’ю Радіо Свобода повідомив посол України у Польщі Василь Зварич, передає Укрінформ.
За його словами, попередньо фермери не планують блокувати кордон.
"Там має бути просто хода по пішому переходу, але так чи інакше це знову ж таки буде ускладнення руху на кордоні. Відповідно, ми просимо, звертаємося до польської сторони все ж таки не допустити цього, бо і так ситуація на кордоні є, чесно кажучи, трагічною", – зазначив Зварич.
Посол вказав на те, що блокування кордону відбувається у період "міжвладдя", коли попередній уряд склав повноваження, а новий ще не сформований.
"Ніхто не хоче взяти на себе обовʼязок вирішувати цю проблему як слід, тому це дуже небезпечно насправді. Я сподіваюся, що все ж таки здоровий глузд і відповідальність політиків, в першу чергу місцевого рівня, здомінує і все ж таки буде знайдено цей шлях і знайдено таку мову, яка би переконала протестувальників не вдаватися до цього чергового кроку, який значно ускладнить життя не тільки в Україні, але й тут в Польщі", – додав він.
Як повідомляв Укрінформ, з 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною. Серед вимог до уряду Польщі – повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур та отримання доступу до української системи "Шлях".
Станом на понеділок українська і польська сторони не змогли домовитися щодо зняття блокади. Черги з вантажівок біля пунктів пропуску на польсько-українському кордоні сягають кількадесяти кілометрів, а час очікування на перетин кордон – навіть до 10-ти днів.