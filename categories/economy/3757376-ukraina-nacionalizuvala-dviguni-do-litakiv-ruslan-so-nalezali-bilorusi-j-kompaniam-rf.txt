Вищий антикорупційний суд задовольнив позови Міністерства юстиції України до міноборони Білорусі та групи компаній "Волга-Дніпро" РФ та стягнув в дохід держави належні їм активи, а саме авіаційні двигуни до літаків АН “Руслан”.

Як передає Укрінформ, про це повідомляє Офіс генерального прокурора.
Підставою для націоналізації майна стали матеріали кримінального провадження за фактом фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України (ст. 110-2 Кримінального кодексу України).

За даними слідства, з метою ремонту та продовження терміну експлуатації на державному підприємстві перебували авіаційні двигуни до літаків АН-124-100 "Руслан", які належали Міноборони Білорусі та російській групі компаній “Волга-Дніпро”.

Під час проведення санкціонованих обшуків двигуни вилучили і на них накладено арешт.
У ВАКС прокурори довели, що російська група компаній “Волга-Дніпро” сприяла завданню істотної шкоди національній безпеці України шляхом фінансування та матеріально-технічного забезпечення військової агресії РФ проти України.

Військово-політичне керівництво держави-агресора залучало літаки АН “Руслан” до підготовки та проведення повномасштабного вторгнення РФ на територію України.
Цими літаками транспортували військову техніку, доставляли військові вантажі і товари подвійного призначення з інших країн на територію РФ.
За інформацією Національної поліції України, на час повномасштабного вторгнення РФ, в одного з українських машинобудівних державних підприємств перебувало на ремонті сім авіаційних двигунів, які належали Мініоборони Білорусі та російській групі компаній.

Як повідомляв Укрінформ, у серпні Міністерство юстиції подало позов до Вищого антикорупційного суду про застосування санкції Мініоборони Білорусі за участю третьої особи, яка не заявляє самостійних вимог, ПАТ "МОТОР СІЧ".
Фото: npu.gov.ua