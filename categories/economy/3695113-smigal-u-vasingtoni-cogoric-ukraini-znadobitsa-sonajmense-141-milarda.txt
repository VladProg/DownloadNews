Термінові потреби на відновлення України впродовж нинішнього року становлять $14,1 мільярда, щоби забезпечити людям мінімальний рівень соціальних і гуманітарних послуг.

Про це заявив у середу Прем’єр-міністр України Денис Шмигаль міжнародним партнерам на засіданні круглого столу, організованому МВФ і Світовим банком у Вашингтоні, передає власний кореспондент Укрінформу.
«Згідно з другою доповіддю (Світового банку та Єврокомісії – ред.), довгострокові потреби України на реконструкцію та відновлення наслідків першого року війни оцінюються в $411 мільярдів доларів», - зауважив глава Уряду України.
Він також підкреслив, що з в першу чергу з цією метою Україні до кінця 2023 року необхідно терміново залучити донорську допомогу в розмірі близько $14 мільярдів.
«Відновлення України стане одним із найбільших інвестиційних проєктів в історії Європи. Але зараз ми повинні приділяти найбільшу увагу на задоволення термінових потреб і відновлення. Я маю на увазі $14,1 мільярда, про які йдеться в оцінках Світового банку, і це пріоритет номер один для моєї країни – забезпечити людям мінімальний рівень соціальних і гуманітарних послуг»,- підкреслив Прем’єр-міністр України.
У цьому контексті він подякував рішенням МВФ, Світового банку, Євросоюзу, ООН, G7, уряду США за кроки, які вони вже зробили, щоби забезпечити вагому частину цієї вкрай необхідної допомоги. Він також закликав міжнародних партнерів долучитися до інших ініціатив, у тому числі наповнення Цільового фонду підтримки, відновлення, відбудови та реформування України (URTF), створеного Світовим банком.
У цьому зв’язку глава уряду запевнив, що Україна повною мірою відкрита й прозора у питаннях фінансової підзвітності та надає всю необхідну інформацію донорам.
Як повідомляв Укрінформ, Прем’єр-міністр України в середу розпочав основну частину свого візиту до США. Програмою перебування Дениса Шмигаля у Вашингтоні передбачена його участь у щорічному форумі Spring Meetings, що проводиться Групою Світового банку та Міжнародним валютним фондом. Крім того, були заплановані його зустрічі з міністром оборони США Ллойдом Остіном, міністром торгівлі США Джиною Раймондо, міністром фінансів Джанет Єллен, а також із керівництвом МВФ, Світового банку, Європейського інвестиційного банку.