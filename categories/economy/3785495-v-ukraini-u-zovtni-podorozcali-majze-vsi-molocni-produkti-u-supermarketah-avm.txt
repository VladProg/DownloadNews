В українських супермаркетах у жовтні 2023 року зросли ціни на більшість молочних продуктів, окрім цін на деякі види твердих сирів.

Як передає Укрінформ, про це повідомляє пресслужба Асоціації виробників молока.
Зазначається, що в жовтні молоко пастеризоване жирністю 2,5% коштувало 41,63 грн за кг, що на 1,18 грн (на 2,83%) більше порівняно до попереднього місяця і на 7,29 грн (на 17,51%) більше порівняно до минулорічного періоду.
Кефір жирністю 2,5% в різній тарі минуло го місяця подорожчав до 51,78 грн за кг, що на 87 коп. (на 1,68%) дорожче, ніж у вересні і на 9,54 грн (на 18,43%) - ніж торік.
Сметана жирністю 15% в різній тарі в кінці жовтня в середньому коштувала 117,7 грн за кг, що на 6,97 грн (на 5,92%) більше порівняно до попереднього місяця. Порівняно до минулого року сметана подорожчала на 18,77 грн (на 15,94%).
Йогурт питний в пластикових пляшках, плівці чи в картонних коробках в середньому подорожчав до 82,85 грн за кг, що на 13,35 грн (на 16,12%) більше, ніж у вересні і на 12,83 грн (на 15,48%) більше, ніж торік. Йогурт в стаканах в середньому зріс в ціні до 141,6 грн за кг. За останній місяць ціна на товар виросла на 21,06 грн (на 14,87%), а за останній рік - на 40,42 грн (на 28,55%).
У жовтні сир кисломолочний жирністю 9% подоржчав до 193,17 грн за кг - це на 5,48 грн (на 2,83%) більше порівняно до вересня і на 21,74 грн (на 11,25%) порівняно до аналогічного періоду торік. Ціни вершкового масла жирністю від 72,5% до 73% вітчизняного виробництва в середньому зросли до 395,39 грн. за кг, що на 45,30 грн (на 11,46%) дорожче, ніж у вересні і на 96,77 грн (на 24,48%) дорожче, ніж торік.
Сир "Голандський" жирністю 45% у жовтні подоржчав до 404,39 грн за кг - це на 7,37 грн (на 1,82%) більше, ніж у вересні та на 59,32 грн (14,67%) більше, ніж у жовтні торік.
Середня ціна на сир "Маасдам" жирністю 45% вітчизняного виробництва склала 529,54 грн за кг, що на 13,28 грн (на 2,51%) більше, ніж у версні та на 142,72 грн (на 26,95%) дорожче, ніж торік.
У жовтні сир "Гауда" жирністю 45% від українських компаній в середньому подешевшавв до 376,86 грн за кг, що на 11,01 грн (на 2,92%) менше, ніж у вересні. У порівнянні з минулорічним жовтнем цей сир подоржчав на 38,37 грн (на 10,18%) дорожче ніж торік.
Також на 94 коп. (на 0,25%) подешевшав сир "Моцарелла" жирністю 45% українського виробництва, яка у жовтні коштувала 375,88 грн за кг. При цьому, у порівнянні із жовтнем торік цей сир здорожчав на 119,64 грн (на 31,83%).
Аналітик АВМ Георгій Кухалейшвілі припускає, що ймовірною причиною підвищення цін на більшість молочних продуктів споживчого кошику українців є обмежена пропозиція молока-сировини на внутрішньому ринку і зростання закупівельних цін. Серед операторів молочного ринку загострилася конкуренція за сировину, а закупівельні ціни пішли вгору і потягнули за собою цінники на молочні продукти.
Ціни також підштовхує активний попит на молочні продукти з боку населення. Для того, щоб закрити потреби внутрішнього ринку, підприємства скоротили обсяги експорту молочних продуктів, зокрема вершкового масла. Також на ціни кінцевої продукції впливає зростання витрат переробних підприємств на електроенергію, паливо і логістику.
Експерт зауважує, що якщо ціни на молочну продукцію продовжать рости, то це, скоріш за все, вплине на скорочення їх споживання з боку населення, оскільки під час опалюваного сезону українці змушені витрачати більше грошей на комунальні платежі. Разом з цим, платоспроможність значної кількості громадян залишається обмеженою в умовах війни.
Як повідомляв Укрінформ, в Україні у жовтні 2023 року молоко-сировина в середньому подорожчало на 46 коп. - до 12,87 грн/кг без ПДВ.