АТ "Укргазвидобування" запустило у роботу дві високодебітні свердловини, що дають понад 430 тис. кубометрів газу на добу.

Як передає Укрінформ, про це повідомляє Група Нафтогаз.
Повідомляється, що одна із запущених свердловин - розвідувальна. Її глибина сягнула 5 850 м. Родовище, на якому пробурили свердловину, було відкрито ще 40 років тому. За результатами проведених 3D сейсморозвідувальних досліджень геологи продовжили дорозвідку родовища та знайшли нові перспективні точки для буріння.
Другу свердловину фахівці Укргазвидобування пробурили на 55-річному родовищі, видобуток на якому останніми роками знижувався через виснаження. Зазначається, що негативну тенденцію вдалося зупинити завдяки програмі додаткового розбурювання родовища та введеним за останній рік 7 новим експлуатаційним свердловинам.
Зазначається, що дві високодебітні свердловини сумарно дають понад 430 тис. куб. м блакитного палива на добу.
Як повідомлялося, у 2023 році Група Нафтогаз планує збільшити видобуток газу на 8% порівняно з 2022 роком.
Фото: Нафтогаз