Верховна Рада у другому читанні ухвалила зміни до Державного бюджету України на 2023 рік, які збільшують видатки бюджету на 322,6 млрд грн.

Про це народний депутат із парламентської фракції “Голос” Ярослав Железняк повідомив у Телеграмі, передає Укрінформ.
"Після 11 годин 15 хвилин розгляду правок Парламент проголосував в цілому збільшення видатків Держбюджету 2023 року на 322,6 млрд грн", - йдеться в повідомленні.
Згідно з ухваленим законопроєктом збільшуються видатки на:

Міноборони - на 211 млрд грн;
МВС - на 79 млрд грн;
Мінсоцполітики - на 16,5 млрд грн;
МЗС - на 1,3 млрд грн;
Мінстратпром - на 4,3 млрд грн;
СБУ - на 4,2 млрд грн;
ГУР - на 2,5 млрд грн;
Міносвіти - на 572 млн грн;
ДСЗІ - на 570 млн грн;
Службу зовнішньої розвідки - на 500 млн грн;
УДО - на 230,5 млн грн;
Міненерго - на 350 млн грн;
БЕБ - на 219 млн грн.

"Такими змінами встановлено два рекорди за історію України: видатки загального бюджету вперше будуть більше 3,39 трлн грн, а дефіцит більше 2 трлн грн", - резюмував він.
Як повідомлялося, Кабінет Міністрів 12 вересня схвалив проєкт закону “Про внесення змін до Закону України “Про Державний бюджет України на 2023 рік” щодо фінансового забезпечення сектору безпеки і оборони та вирішення першочергових питань”.
Фото: Ярослав Железняк, Телеграм