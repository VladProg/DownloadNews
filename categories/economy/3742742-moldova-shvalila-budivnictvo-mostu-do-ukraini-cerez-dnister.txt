Парламент Молдови схвалив будівництво мосту через Дністер, який з’єднуватиме молдовське село Косеуць та українське місто Ямпіль.

Як передає Укрінформ, про це повідомляє NewsMaker.
За проєкт будівництва проголосували 57 депутатів, повідомили у пресслужбі молдовського парламенту.
Згідно з угодою, влада України профінансує технічне проєктування мосту, зокрема його будівництво та зведення необхідної інфраструктури на своїй території, а влада Молдови – на своїй.
Довжина нового мосту через Дністер становитиме 641 метр, розповіли у Держадміністрації доріг Молдови. Споруда включатиме дві смуги руху, дві смуги безпеки, дві велосипедні доріжки, дві пішохідних доріжки та естакаду завдовжки близько 667 метрів з українського боку.
Як повідомляв Укрінформ, у 2021 році президенти України та Молдови обговорили питання будівництва нового транскордонного мосту через Дністер. Того ж року Державне агентство автомобільних доріг (нині – Агентство відновлення) оголосило про закупівлю робіт з будівництва прикордонного мостового переходу через річку Дністер в районі населених пунктів Ямпіль - Косеуць.
Мостовий перехід через Дністер передбачав будівництво двох підходів: 1,6 км з українського та 5 км - з молдовського боку. Штучна споруда мала забезпечити з'їзд на українську дорогу Т-02–02 Могилів-Подільський – Ямпіль – Бершадь – Умань та молдовську М-2.
Фото: newsmaker.md