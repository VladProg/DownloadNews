Рівень води у ставку-охолоджувачі Запорізької атомної електростанції станом на 8:00 суботи, 14 жовтня, знизився до 15,73 м.

Про це Національна атомна енергогенерувальна компанія «Енергоатом» повідомила у Телеграмі, передає Укрінформ.
«Станом на 08:00 14 жовтня фіксується незначне зниження рівня води у ставку-охолоджувачі. Наразі він становить 15,73 м», – ідеться у повідомленні.
За даними НАЕК, попри підрив російськими військами греблі Каховської ГЕС, ситуація залишається стабільною і контрольованою.
Рівень води у «гарячому» каналі Запорізької теплової електростанції, звідки за необхідності підживлюється ставок ЗАЕС, нині становить 16,83 м, у «холодному» каналі – 10,68 м.
Як зауважили в Енергоатомі, останнім часом рівень води в обох каналах майже не падає, а показники вже не залежать від Каховського водосховища, адже російська армія його знищила.
Енергоблоки Запорізької АЕС не працюють із вересня 2022 року. Відтоді активне додаткове випаровування води зі ставка-охолоджувача не відбувається.
Як повідомляв Укрінформ, за словами очільника Головного управління розвідки Міноборони Кирила Буданова, росіяни планували створити штучну техногенну катастрофу на ЗАЕС.
Фото ілюстративне: Костянтин Ліберов