Підприємства, акції яких примусово відчужені у власність держави, мають забезпечувати оборонні потреби України, причому деякі з них відновлять втрачені потужності.

Про це заявив Прем'єр-міністр Денис Шмигаль на брифінгу, передає Укрінформ.
“Ці п'ять підприємств управляються і мають забезпечувати повною мірою оборонні потреби нашої країни у воєнний час. Підприємства стратегічно важливі, виробляють продукцію, яка критично необхідна для потреб оборони і армії, а також енергетичного сектору, який сьогодні також перебуває під захистом ЗСУ. Ці підприємства мають працювати 24/7 для потреб оборони держави. Ми говоримо про переведення економіки країни на військові рейки, це одна з частин цієї стратегії", - наголосив керівник уряду.
Він запевнив колективи підприємств, які працюють, що жодних змін у їх роботі не відбудеться, навпаки - лише збільшиться кількість замовлень, буде більше гарантій від держави щодо виробництва продукції.
"Стосовно тих підприємств, які не працювали на сьогодні. Ми потребуємо продукції цих підприємств, робота їх буде відновлена, трудові колективи будуть повертатись до роботи, і технічний потенціал цих підприємств буде використовуватись повністю”, - заявив Прем'єр-міністр.
Відповідаючи на запитання Укрінформу щодо можливих інших кроків для переведення економіки на воєнні рейки, Шмигаль зауважив, що це залежатиме від потреб держави. За його словами, може йтися як про вилучення майна для військових потреб, так і про додаткові державні замовлення для сектору безпеки і оборони.
Як повідомлялося, секретар РНБО Олексій Данілов раніше заявив, що активи компаній "Мотор Січ", "Запоріжтрансформатор", "АвтоКрАЗ", "Укрнафта" та "Укртатнафта" на виконання рішення Ставки Верховного Головнокомандувача передано в управління Міністерства оборони.