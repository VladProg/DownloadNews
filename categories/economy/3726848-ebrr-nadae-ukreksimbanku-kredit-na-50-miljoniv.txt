Європейський банк реконструкції та розвитку надає державному Укрексімбанку кредит у розмірі 50 млн євро для забезпечення безперервного доступу до фінансування постраждалих внаслідок війни підприємств та місцевих громад.





Як передає Укрінформ, про це повідомили в пресслужбі банку.
"Європейський банк реконструкції та розвитку (ЄБРР) надає кредит у розмірі 50 млн євро державному Укрексімбанку, щоб підтримати його у забезпеченні безперервного доступу до фінансування для підприємств та муніципалітетів, які постраждали від війни", - йдеться у повідомленні.

Зазначається, що цей кредит було підписано сьогодні в лондонській штабквартирі ЄБРР. Він підпадає під «Програму забезпечення стійкості та засобів для існування» ЄБРР, спрямовану на мінімізацію економічних збитків від війни.
"Забезпечення фінансування через надійні фінансові установи-партнери, такі як Укрексімбанк, незважаючи на війну, щоб приватний сектор і муніципалітети могли продовжувати працювати, надавати послуги та підтримувати економіку, є ключовим завданням місії ЄБРР у країні", - сказав Маттео Патроне, керуючий директор ЄБРР у країнах Східної Європи та Кавказу.
Укрексімбанк упродовж 30 років поєднує фінансовий ресурс ЄБРР та потреби українських позичальників через програми, розроблені на засадах сталого розвитку.
"Під час війни та протягом повоєнного відновлення для клієнтів Укрексімбанку з пріоритетних секторів економіки визначальним є доступ до інвестиційних і комерційних коштів, а також до інструментів покриття воєнних ризиків. Нове фінансування від ЄБРР безперечно посилить стійкість та адаптивність української економіки», - зазначив член правління Укрексімбанку Олександр Щур.
У фінустанові наголосили, що кошти посилять кредитну спроможність Укрексімбанку, допомагаючи йому зміцнити та диверсифікувати свою фондову базу, а також забезпечать фінансову підтримку приватному бізнесу (включаючи малі та середні підприємства, середні та великі корпорації) і громадам, що постраждали від війни.
Субпроєкти, профінансовані за рахунок кредиту, сприятимуть покращенню операційних, фінансових та екологічних показників, підтримуючи клієнтів Укрексімбанку, які працюють переважно в ключових галузях агробізнесу/продовольчої безпеки, енергетики, транспорту та переробної промисловості.
Фінансові потреби місцевих громад також зростають, особливо в західній частині України, куди багато компаній перенесли свій бізнес зі східних регіонів. Тут необхідно розширювати інфраструктуру для внутрішньо переміщених осіб, розвивати підприємництво, а також компенсувати тимчасове недоотримання доходів і додаткові витрати, пов'язаних із війною.
ЄБРР, який взяв на себе зобов'язання інвестувати в Україну 3 млрд євро у 2022 - 2023 роках і вже виділив 1,7 млрд євро у 2022 році плюс іще 200 млн євро, мобілізованих через партнерські фінансові установи, розділив з акціонерами та донорами ризики за своїми операціями в країні. Половину ризику за кредитом буде покрито за рахунок покриття ризику першого збитку Спеціальним фондом кризового реагування ЄБРР.
Як повідомлялось, у грудні минулого року ЄБРР надав кредит у розмірі 25 млн євро місту Львів за кредитної підтримки Сполучених Штатів Америки, що покриває половину суми кредиту.
Фото: Укрексімбанк/Фейсбук