Фінансова підтримка Світового банку дозволяє Україні зберігати макрофінансову стабільність та забезпечувати першочергові видатки держбюджету.

Як передає Укрінформ, про це повідомляє пресслужба Міністерства фінансів за підсумками зустрічі міністра фінансів України Сергія Марченка з віцепрезиденткою Світового банку у справах регіону Європи та Центральної Азії Антонеллою Бассані.
“Від початку повномасштабного вторгнення рф, Світовий банк мобілізував фінансові ресурси від наших партнерів на суму 34 млрд доларів США, з яких вже понад 22 млрд доларів США надійшли до держбюджету України. Надане фінансування включає в себе як власні кошти Світового банку, так і кошти донорів, що надходять до держбюджету через трастові фонди Банку”, - сказав Марченко.
Він зазначив, що завдяки цьому фінансуванню уряд України має змогу і надалі зберігати макрофінансову стабільність та забезпечувати першочергові видатки держбюджету.
Під час зустрічі сторони обговорили реалізацію спільних проєктів в рамках ініціативи Світового банку - Фонду URTF (Ukraine Relief, Recovery, Reconstruction and Reform Trust Fund).
Проєкти спрямовані на реконструкцію транспортної інфраструктури (проєкт RELINK), електроенергетичного сектору (проєкт Re-Power), підтримку системи охорони здоров’я (проєкт Heal Ukraine), відновлення зруйнованого житла громадян внаслідок бойових дій (проєкт HOPE). Інші проєкти наразі перебувають на етапі підготовки та імплементації.
Марченко нагадав представникам Світового банку, що з усіх фінансових зобов'язань партнерів на відновлення України потребам швидкого відновлення, яке оцінюється у 14,1 млрд дол. на 2023 рік, відповідають 3,87 млрд дол. Саме тому зараз українська сторона та міжнародні донори працюють над узгодженням переліку нагальних проєктів відновлення та наявних для цього ресурсів донорів.
Як повідомляв Укрінформ, Міністерство фінансів України у червні 2023 року залучило 3 млрд дол. США грантів та пільгового фінансування від міжнародних партнерів.