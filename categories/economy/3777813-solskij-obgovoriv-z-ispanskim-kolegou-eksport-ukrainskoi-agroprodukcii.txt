Міністр аграрної політики та продовольства України Микола Сольський обговорив із міністром сільського господарства, рибальства та продовольства Королівства Іспанія Луїсом Планасом Пучадесом питання експорту та транзиту української агропродукції.

Як передає Укрінформ, про це повідомляє пресслужба Мінагрополітики.
Зазначається, що сторони обговорили ситуацію в агросекторі України, зокрема, експорт та транзит української сільськогосподарської продукції, підтримку аграріїв.
Сольський повідомив, що ведеться активна робота щодо збільшення обсягів експорту сільськогосподарської продукції. За його словами, з портів Одеси у вересні-жовтні вже вийшло понад 20 суден з різним вантажем, зокрема агропродукцією.

Міністр також зазначив, що Україна збільшує обсяги транзиту агропродукції через дунайські і румунські порти, такі як Констанца. За його словами, цьогорічний урожай прогнозується на рівні понад 79 млн т - це на 10% більше, ніж торік.
Водночас Сольський зауважив, що через постійні обстріли портів страждає інфраструктура, тому Україна потребує посилення протиповітряної оборони. Крім того, потрібна підтримка українським аграріям, які постраждали через повномасштабне вторгнення Росії.
Зі свого боку Луїс Планас Пучадес зазначив, що Іспанія уважно стежить за розвитком подій і буде надалі підтримувати Україну. У тому числі, підтримує розширення шляхів експорту, щоб українські аграрії могли продати сільськогосподарську продукцію.
Як повідомляв Укрінформ, за час роботи тимчасового морського коридору Україна експортувала майже 700 тис. т зерна переважно в країни Європи та Африки.
Фото: Мінагро