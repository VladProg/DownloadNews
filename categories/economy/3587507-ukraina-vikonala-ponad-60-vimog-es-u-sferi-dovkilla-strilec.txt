Україна вже виконала 61% вимог у сфері довкілля для вступу в ЄС і попри все продовжує рухатися курсом Green Deal.

Про це під час міжнародної конференції ООН «Довкілля для Європи» сказав міністр захисту довкілля та природних ресурсів України Руслан Стрілець, передає Укрінформ із посиланням на пресслужбу Міндовкілля.
«До того як почалася війна, Україна впевнено крокувала в Євросоюз. Зокрема, у сфері довкілля ми виконали вимоги для вступу в ЄС на 61%, створили мережу природоохоронних територій європейського значення площею 8 млн га, розпочали програму «Зелена країна», запровадили нову кліматичну політику», - наголосив Стрілець.
Також, за словами міністра, за даними моніторингу реалізації плану заходів з виконання Угоди про асоціацію, Україна на 66% виконала взяті на себе зобов’язання в природоохоронній сфері. В межах національного Плану відновлення країни у нас напрацьовано 9 основних реформ сфери довкілля, зокрема, з управління відходами, екологічного контролю.
Крім того, Стрілець підкреслив факт підписання Україною Угоди про приєднання до програми LIFE. Це, зазначив міністр, допоможе нам реалізовувати проєкти для відновлення довкілля ще до того, як наша країна стане членом Євросоюзу.
Окремо міністр розповів учасникам конференції про завдану українському довкіллю шкоду внаслідок російської агресії і розроблену методику обрахунку цих збитків.
Як повідомлялося, у червні 2022 року Україна приєдналась до природоохоронної програми LIFE, в межах якої зможе отримати ресурси та фінансування для усунення довгострокових наслідків російської агресії, а також відновлення довкілля в цілому.
Київ ініціює створення Глобальної платформи для розробки міжнародних методик оцінки збитків довкіллю від військових дій.