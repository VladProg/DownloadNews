Єврокомісія розглядає заборону на нові інвестиції у гірничодобувний сектор росії в рамках нового пакету санкцій проти москви через її агресію щодо України.

Про це пише Радіо Свобода із посиланням на Financial Times, передає Укрінформ.
Заборона стане частиною дев'ятого пакета обмежень Євросоюзу, який країни-члени планують обговорити найближчими днями.
"Чиновники сподіваються, що санкції буде погоджено до кінця наступного тижня", - зазначає Financial Times.
Новий пакет обмежень також може містити експортний контроль над цивільними технологіями, які, на думку Брюсселя, росія використовує для підтримки своїх збройових заводів; заборону на операції з трьома російськими банками й адресні санкції щодо 180 осіб.
"Санкції, ймовірно, торкнуться чотирьох російських каналів, які, як вважають у ЄС, використовуються москвою для пропаганди. Крім того, буде введена заборона на угоди з російськими маркетинговими і дослідницькими компаніями", - пише Financial Times.
Нагадаємо: 5 грудня набув чинності пакет санкцій ЄС проти росії, що включає введення граничної ціни на російську нафту, яка перевозиться танкерами.
Обмеження ціни на російську нафту дасть змогу встановити ліміт на коливання ціни на підставі надзвичайних ринкових умов та різко зменшить доходи росії від торгівлі нафтою після того, як вона розпочала війну проти України. Таке обмеження ціни також покликане стабілізувати глобальні енергетичні ціни та пом’якшити негативні наслідки для постачання енергії у треті країни.
Обмеження передбачають і повну заборону для країн ЄС із цієї дати закуповувати в росії нафту, що постачається морським шляхом. На трубопровідну нафту заборона не поширюється. росія заявила, що відмовиться постачати нафту і нафтопродукти до країн, які запровадять стелю цін.
Рада ЄС ухвалила 3 грудня рішення про встановлення граничної ціни на нафту, що експортується росією, на рівні 60 дол. США за барель.