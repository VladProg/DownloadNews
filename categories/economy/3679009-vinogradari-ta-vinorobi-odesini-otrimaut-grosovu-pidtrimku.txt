Виноградарство та виноробство потрібні державі, оскільки це робочі місця, податки і експорт. Для допомоги підприємствам, які вирощують та переробляють виноград, уряд впровадив низку програм, які працюють через єдиний державний аграрний реєстр.

Про це йшлося під час круглого столу на тему розвитку виноробства в Одеській області.
«Минулого року ми вже видавали кредити на підтримку виноробів. Мова йде про 322 млн грн, які направили на садівництво, ягідництво та виноградарство. Цього року ми плануємо виділити на їх підтримку близько 1 млрд грн», — розповів голова комітету ВР з питань аграрної та земельної політики Олександр Гайду.
Подати заявку на гроші виноградарі зможуть через державний аграрний реєстр.
Присутній на нараді голова Одеської ОВА Максим Марченко зазначив, що завдяки виноградарству регіон має від п’яти до семи тисяч постійних робочих місць у сільській місцевості. У сезон збору врожаю ці цифри подвоюються.
Голова ОВА додав, що одеське вино за своїми характеристиками не поступається французьким, італійським та іспанським винам.
«За останній час з обласного бюджету на розвиток галузі виноробства виділено близько 5 млн грн», - підкреслив Марченко.
У свою чергу, директор Департаменту аграрної політики, продовольства та земельних відносин Одеської ОВА Алла Стоянова розповіла, що на Одещині зосереджені понад 60% виноробства України. Площа виноградників у господарствах Одеського регіону становить майже 24 тис.га, на них вирощують близько 260 тис. тонн винограду.
Найбільше виноградників у Болградському районі, там вирощують 78 тис.тонн винограду. У Білгород-Дністровському районі - 76 тис. тонн. В Одеському районі - 27 тис. тонн.
За інформацією Алли Стоянової, в цьому році ціни на виноград збільшилися на 20-30% відносно минулих років. Що стосується технічних сортів винограду, Аліготе, Каберне, Совіньйон, Мускат, Сапераві, Мерло, Шардоне, Ркацителі, Рислінг, ціна їх реалізації становить 8-12 грн за кілограм.
«Одещина є серцем виноградарства. Ми маємо рішення, яке схвалив Європейський парламент, за яким скасовується ввізний митний збір ЄС на весь український експорт. Для українського сільського господарства це є історичним шансом», - додала Алла Стоянова.
Директор Департаменту агрополітики також розповіла, що вина Одещини експортуються до багатьох країн світу, у тому числі у США, Німеччину, Францію, Литву та Польщу.