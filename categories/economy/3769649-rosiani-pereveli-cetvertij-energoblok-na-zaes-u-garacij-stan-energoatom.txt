На тимчасово окупованій Запорізькій атомній електростанції росіяни перевели із стану "холодний зупин" у стан "гарячий зупин" енергоблок №4.

Як передає Укрінформ, про це повідомляє НАЕК "Енергоатом" у Фейсбуці.
"Російські загарбники на тимчасово окупованій Запорізькій атомній електростанції вивели енергоблок №4 зі стану «холодний зупин» у стан «гарячий зупин». Натомість енергоблок №6, за інформацією МАГАТЕ, виводять з «гарячого» стану в "холодний", - йдеться у повідомленні.
Наголошується, що відповідно до вимог ліцензій Держатомрегулювання щодо експлуатації енергоблоків ЗАЕС, всі енергоблоки станції мають перебувати виключно у стані «холодний зупин». Переведення енергоблоків у більш небезпечний стан «гарячий зупин» – заборонено. Це пов'язано із відсутністю своєчасного та якісного технічного обслуговування та необхідних поточних ремонтів обладнання протягом всього часу окупації станції.
В Енергоатомі нагадали, що дії окупантів вже призвели до низки аварійних ситуацій. Зокрема, на енергоблоці №4 внаслідок його розігріву відбулось протікання радіоактивного теплоносія (води) з першого до другого контуру, що є порушенням одного з бар’єрів на шляху розповсюдження радіоактивного забруднення.
Аналогічна ситуація сталась і під час спроби загарбників «розігріти» енергоблок №6. Крім того, його переведення в «гарячий» стан спричинило значне збільшення кількості рідких радіоактивних відходів на майданчику, що несе потенційну шкоду для персоналу, населення та навколишнього середовища.
Як повідомлялося, у липні окупаційна адміністрація Запорізької АЕС перевела енергоблок №4 у стан «гарячий зупин»; це є грубим порушенням вимог ліцензії на експлуатацію та серйозним викликом для України. Вже у серпні на енергоблоці стався інцидент із витоком води, після чого енергоблок був переведений у холодний стан.
ЗАЕС перебуває в окупації із 4 березня 2022 року. За цей час росіяни неодноразово порушували принципи ядерної безпеки, розміщуючи на території ЗАЕС військову техніку, мінуючи територію та тероризуючи персонал станції.