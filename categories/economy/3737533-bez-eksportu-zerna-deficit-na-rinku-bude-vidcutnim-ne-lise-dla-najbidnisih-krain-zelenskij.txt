Без українського експорту зерна дефіцит на глобальному ринку буде дуже відчутним, і не лише для найбідніших країн.

Про це Президент Володимир Зеленський сказав у своєму зверненні, передає Укрінформ.
"Без нашого експорту дефіцит на глобальному ринку буде, на жаль, дуже відчутним, і не лише для найбідніших країн, а різні країни відчують. Від Лівії і Єгипту до Бангладеш і Китаю. Ми працюємо з нашими партнерами, щоб запобігти цьому", - сказав Зеленський.

Відео: Офіс Президента
Крім того, Президент зазначив, що наразі розробляються варіанти дій, домовленостей, для того, щоб зберегти глобальну роль України, як гаранта продовольчої безпеки, а також світові виходи на морський ринок. "І робочі місця для українців в портах та аграрній індустрії. Ми боремось і за світову безпеку, і за нашого українського фермера", - додав Глава держави.
Як повідомлялося, Володимир Зеленський провів 18 липня засідання Ставки, на якому розглядалися питання морського експорту зерна та безпеки портів.
Росія 17 липня надіслала Україні, Туреччині, та ООН заперечення щодо продовження зернової угоди та де-факто припинила її дію.
Чорноморська зернова угода була укладена у липні 2022 року. Задля цього були підписані два документи: за участю України, ООН і Туреччини та окремо – ООН, Туреччини й Росії. Відтоді чинність угоди кілька разів продовжувалась.
Фото: ОП