Україна вже отримала сім вантажів гуманітарної допомоги від канадської сторони загальною вагою понад 25 тонн для подолання наслідків російської агресії.

Про це повідомив міністр енергетики Герман Галущенко під час зустрічі з міністром природних ресурсів Канади Джонатаном Вілкінсоном, передає Укрінформ.
«Україна вже отримала 7 вантажів гуманітарної допомоги від канадської сторони загальною вагою понад 25 тонн! Наразі очікуємо вкрай потрібні енергосектору трансформатори різного класу напруги, які запропонували наші канадські партнери», - зазначив він.
Галущенко додав, що обговорив з іноземною колегою необхідність розширення санкцій на російську ядерну галузь, перспективні проєкти на майбутнє, а також подальшу співпрацю щодо відновлення вітчизняного енергосектору та підготовки до наступної зими.

Фото: Герман Галущенко

Як повідомлялось, гуманітарну допомогу енергетичному сектору вже надали 30 країн. Це 470 вантажів загальною вагою близько 6000 тонн. Її розподілено між 111 підприємствам енергетичного сектору.