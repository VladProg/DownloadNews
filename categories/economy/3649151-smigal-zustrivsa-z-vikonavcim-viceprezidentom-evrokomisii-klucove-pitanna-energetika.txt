Прем'єр-міністр України Денис Шмигаль обговорив з виконавчим віцепрезидентом Єврокомісії Франсом Тіммермансом посилення енергетичної стійкості та відновлення України, санкції проти рф.

Як передає Укрінформ, про це Шмигаль написав у Телеграмі.
"Працюємо над посиленням енергетичної стійкості України. Ключові питання в цьому напрямку обговорили сьогодні в Києві з виконавчим віцепрезидентом Єврокомісії Франсом Тіммермансом", - повідомив Шмигаль.
Він додав, що Україна активно веде роботу з європейськими партнерами над підтримкою за чотирма напрямками: демілітаризація Запорізької АЕС, постачання електрообладнання, можливості імпорту електроенергії з ЄС та санкції проти росії.

Відео: Телеграм-канал Премʼєр-міністра України Дениса Шмигаля
"Розраховуємо, що 10-й пакет міститиме обмеження проти ядерної галузі росії, зокрема «росатома». Агресор має бути покараний за атаки на енергетику України та злочини проти екології", - додав Шмигаль.
Також Шмигаль і Тіммерманс торкнулися питань післявоєнного відновлення України.
"Відбудова має відбуватися на основі принципів зеленого курсу. Україна має значний потенціал у сфері альтернативної енергетики, що допоможе Європі швидше відмовитися від російських викопних ресурсів", - зауважив глава уряду.






Прем'єр-міністр України Денис Шмигаль зустрівся з виконавчим віцепрезидентом Єврокомісії Франсом Тіммермансом / Фото: t.me/Denys_Smyhal




























Шмигаль подякував Тіммермансу за ініціативу започаткування стратегічного партнерства між Україною та ЄС та зауважив, що очікує найближчим часом укласти відповідний меморандум.
Як повідомлялося, енергосистема України зазнала 11 ракетних та 14 безпілотних атак ворога. Пошкодження об’єктів генерації та магістральних мереж складні та масштабні. Їх відновлення все ще потребує значних ресурсів і часу.
Масовані атаки на українську енергетичну інфраструктуру тривають із 10 жовтня.