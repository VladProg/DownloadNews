Пільгові іпотечні кредити на загальну суму 5,8 млрд гривень за програмою єОселя вже отримали 4 тис. родин.

Як передає Укрінформ, про це повідомляє пресслужба Мінекономіки.

“Вже 4 000 українських родин отримали кредити за програмою єОселя і можуть реалізувати мрію про власне житло. 69% кредитів отримали військовослужбовці та силовики, 13% - педагоги і науковці, 10% - медики. Нагадаю, що представники цих професій можуть взяти кредит за програмою під 3% з жовтня минулого року. А з серпня цього року ми запустили масову іпотеку і кредит можуть отримати всі українці, які не мають свого житла, або потребують покращення житлових умов”, - зазначила заступниця міністра економіки України Надія Бігун.
Вона додала, що станом на сьогодні 8% від загальної кількості іпотечних кредитів за програмою видано саме під 7%. Загалом вже видано кредитів на 5,8 млрд грн
Зокрема, минулого тижня українці отримали за програмою єОселя 157 кредитів на 247 млн грн, серед яких: кредити під 3% отримали 83 військовослужбовці та силовики, 17 педагогів, 9 медиків та 1 науковець, а кредити під 7% отримали 46 українців без власного житла та 1 ветеран.
Найчастіше кредити брали для придбання житла на вторинному ринку (118 кредитів) та у забудовника (37). Також двоє українців взяли кредити на купівлю квартир, що будуються.
Найбільше іпотечних кредитів взяли мешканці: Київської області - 44, міста Києва - 28, Рівненської області - 14, Дніпропетровської області - 12, Львівської та Одеської областей - по 9.
Як повідомлялося, програма єОселя почала свою роботу в жовтні 2022 року. Реалізовують єОселю Мінекономіки, Мінцифри, «Укрфінжитло» та Дія.