Національне агентство з питань запобігання корупції внесло індійську компанію CK Birla Group, яка допомагає з деталями для військової техніки РФ, до переліку міжнародних спонсорів війни.

Як передає Укрінформ, про це повідомляє НАЗК.
"Причиною стало те, що CK Birla Group та її дочірня компанія National Engineering Industries Limited (NEI) (бренд NBC Bearings) допомагають російському ВПК заміщувати критично важливі європейські та американські деталі для військової техніки, а саме підшипники", - зазначили в агентстві.
Підшипники – критична деталь для багатьох типів техніки: танків, інших броньованих і гусеничних машин та авіації. До того ж підшипники необхідні для функціонування залізниці – основного способу російського військового постачання та й усієї російської логістики загалом. Попри видиму простоту цієї деталі, росіяни не здатні виготовляти підшипники достатньої якості та в достатній кількості. Тільки у 2020 році Росія імпортувала підшипників на 419 млн доларів, і 55% цього обсягу походило з країн Європи та Північної Америки, а найперше з Німеччини – 16%, зауважили в НАЗК.


Після широкомасштабного російського вторгнення в Україну 24 лютого 2022 року європейські та американські виробники підшипників залишили російський ринок. Через брак цих деталей Уралвагонзавод та Омськтрансмаш – головні танкобудівні і танкоремонтні підприємства РФ повністю зупинилися. Значні проблеми виникли в конструюванні літаків, кораблів, підлодок та обслуговуванні поїздів.
Однією з компаній, що вирішила допомогти російському ВПК у побудові та відновленні російської армії вторгнення, стала CK Birla Group та її бренд підшипників NBC Bearings.
Згідно з митними даними, за період з квітня 2022 по березень 2023 частка NBC Bearings в імпорті підшипників з Індії до Росії становила 38,4%, на загальну суму 12,3 млн доларів. Основним покупцем в РФ стала група компаній Европейская подшипниковая корпорация (ЕПК) – російський промисловий конгломерат, чия продукція активно використовуються в процесі виготовлення локомотивів, авіації, ракетних комплексів та іншої військової техніки.
За словами голови НАЗК Олександра Новікова, “російська військова промисловість напрочуд вразлива до санкцій, адже дуже залежна від імпортного постачання в кількох критичних сферах – оптиці, мікроелектроніці, сучасних верстатах і дещо несподівано – в підшипниках".
"Сьогодні ми вносимо в перелік міжнародних спонсорів війни одного з виробників і постачальників підшипників для російської військової техніки – корпорацію CK Birla Group. Ми закликаємо цю компанію та інших виробників товарів подвійного призначення відмовитись від постачання продукції в державу-терориста РФ. Ви ще можете уникнути репутації гвинтика, чи то пак підшипника, путінської військової машини. Ніколи не пізно відмовитись від цього кривавого прибутку”, – заявив Новіков.
У НАЗК нагадали, що інша дочірня компанія групи CK Birla, виробник цементу Ultratech, уже потрапляла до санкційних новин, закуповуючи вугілля у російської СУЕК за юані задля обходу доларових санкцій.
Всі ці факти підтверджують підтримку та спонсорування російського тероризму компанією.

Як повідомляв Укрінформ, станом на травень 2023 року від початку широкомасштабного вторгнення росії в Україну НАЗК внесло до переліку міжнародних спонсорів війни 25 провідних компаній світу.