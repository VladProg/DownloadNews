Міністерство енергетики України передало ПрАТ "Укргідроенерго” чергову партію гуманітарної допомоги у вигляді енергетичного обладнання вагою близько 10 тонн.

Як передає Укрінформ, про це повідомляє пресслужба Міненерго.
Як зазначається в повідомленні, серед переданого - генератори та роз'єднувачі, які надіслали до України Японія, Нідерланди та Республіка Корея.
"Дякуємо нашим партнерам за цю допомогу. Завдяки міжнародній підтримці ми стабілізуємо роботу енергосистеми та будемо надалі її зміцнювати та робити більш стійкою", - заявив міністр енергетики України Герман Галущенко.
Загалом Міненерго передало для потреб Укргідроенерго понад 131 тонну енергетичного обладнання, наданого міжнародними партнерами.
Як повідомлялося, Президент Єврокомісії Урсула фон дер Ляєн заявила 2 лютого, що Європейський Союз надасть Україні ще 2400 генераторів, на додачу до 3000 поставлених з початку війни.
Крім того, за словами фон дер Ляєн, члени Енергетичної спільноти зроблять доступними понад 150 млн євро для купівлі критичного енергетичного обладнання для України.
Фото: Міненерго