Ціни на нафту еталонних марок у четвер, 6 квітня, знижуються, інвестори оцінюють інформацію про динаміку запасів нафти й нафтопродуктів у США минулого тижня, а також свіжі макроекономічні дані.

Як передає Укрінформ, про це повідомляє enkorr.
Котирування червневих ф'ючерсів на нафту Brent на лондонській біржі ICE Futures знизилися на $0,52 (на 0,6%) до рівня закриття попередньої сесії – до $84,47 за барель. У середу контракти здорожчали на $0,05 (на 0,1%) – до $84,99 за барель.
Ціна ф'ючерсів на нафту WTI на травень на електронних торгах Нью-Йоркської товарної біржі (NYMEX) опустилася на $0,56 (на 0,7%) – до $80,05 за барель. За підсумками попередніх торгів вартість контрактів знизилася на $0,1 (на 0,1%) і становила $80,61 за барель.
Запаси нафти в США минулого тижня зменшилися на 3,74 млн барелів, свідчать дані щотижневої доповіді Міністерства енергетики країни. Експерти, опитані S&P Global Commodity, очікували скорочення на 7,5 млн барелів.
Резерви бензину за тиждень знизилися на 4,12 млн барелів, дистилятів – на 3,63 млн барелів. Аналітики прогнозували скорочення на 1,3 млн барелів і 140 тис барелів відповідно.
Звіт організації ADP, опублікований у середу, показав уповільнення темпів зростання кількості робочих місць у приватному секторі США. Їхня кількість у березні збільшилася на 145 тис. при очікуваних 200 тис..
Індекс ділової активності у сфері послуг США (ISM Non-Manufacturing) у березні впав до 51,2 пункта порівняно з 55,1 пункта на місяць раніше, свідчать дані Інституту управління постачаннями. Аналітики прогнозували менш значне скорочення – у середньому до 54,5 пункта.
«Ми починаємо бачити більше ознак того, що американська економіка рухається до рецесії», – написав аналітик OANDA Едвард Мойя.
Погіршення економічної ситуації може спричинити скорочення попиту на паливо, зазначають експерти.