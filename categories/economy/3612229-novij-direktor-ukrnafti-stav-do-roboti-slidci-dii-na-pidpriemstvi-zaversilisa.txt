Новий керівник ПАТ "Укрнафта" Сергій Корецький приступив до виконання своїх обов'язків.

Про це йдеться у пресрелізі компанії, який є у розпорядженні Укрінформу.
"Сергій Корецький, новопризначений директор ПАТ "Укрнафта", приступив до виконання обов'язків", - йдеться у повідомленні.
За словами Корецього, на сьогодні основне завдання - забезпечити безперервну роботу підприємства в умовах воєнного стану, зберегти стабільні обсяги видобутку вуглеводнів та фіскальну дисципліну.
Також зазначається, що правоохоронні органи завершили слідчі дії у центральному офісі Укрнафти. Роботу підприємства відновлено.
Як повідомляв Укрінформ, за даними сервісу моніторингу публічних реєстрів "Опендатабот", 10 листопада у ПАТ "Укрнафта" Сергій Корецький змінив Олега Геза на посаді директора компанії.
Крім того, Корецький вказаний керівником ПАТ "Укртатнафта" із 9 листопада.
Секретар Ради національної безпеки і оборони Олексій Данілов 7 листопада заявив, що активи компаній "Мотор Січ", "Запоріжтрансформатор", "АвтоКрАЗ", "Укрнафта" та "Укртатнафта" передані в управління Міністерства оборони.
НАК «Нафтогаз України» належить 50%+1 акція «Укрнафти», ще 42% володіли компанії групи «Приват» Ігоря Коломойського і його партнерів. «Приват» здійснював операційний контроль над «Укрнафтою» з лютого 2003 року.