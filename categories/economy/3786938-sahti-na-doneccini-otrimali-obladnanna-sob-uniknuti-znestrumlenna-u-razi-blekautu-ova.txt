Шахтам на Донеччині, на яких ще залишається видобуток вугілля, було додатково надане обладнання, щоб уникнути знеструмлення у разі блекауту.

Про це повідомив директор Департаменту розвитку базових галузей промисловості Донецької ОВА Артем Литвинов на брифінгу, відповідаючи на запитання кореспондента Укрінформу – чи зможуть шахтарі піднятися на поверхню, коли зникне електропостачання і шахта знеструмиться.
«Це передбачене в їхньому технологічному процесі. На випадок аварійного вимкнення задіюються резервні лінії… Було додатково надане обладнання, воно було надане по лінії Міністерства палива та енергетики, так як шахтарі знаходяться в підвідомчому міністерстві, то такі питання були відпрацьовані», - сказав Литвинов.
Він також додав, що якщо шахта знеструмлюється, то задіюється план евакуації робітників, які знаходяться під землею, через виходи, які можуть бути використані і без електроживлення. Людей виводять на свіжий повітряний струмінь, де вони будуть знаходитися у безпеці, і поступово виходити на поверхню.
«Тобто цей процес у шахтарів злагоджено відпрацьований», - запевнив посадовець.
Як повідомлялося, минулої осені та зими росіяни активно атакували енергетичну інфраструктуру України. У містах і селах часто відбувалися відключення електроенергії та води, тому люди потребували підтримки.
Донеччина постійно перебуває під обстрілами російських військ, щодня ворог убиває та травмує цивільних жителів, руйнує інфраструктурні об'єкти.