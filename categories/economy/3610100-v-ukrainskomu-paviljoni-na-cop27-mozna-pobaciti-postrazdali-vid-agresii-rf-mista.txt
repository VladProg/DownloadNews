Відвідувачі українського павільйону на Конференції ООН зі зміни клімату COP27 завдяки технології доповненої реальності можуть відчути атмосферу розбомблених міст Київщини.

Про це повідомляє Міністерство захисту довкілля та природних ресурсів у Фейсбуці, передає Укрінформ.

«Робота українського павільйону триває. Його “родзинка” – окуляри віртуальної реальності, які дозволяють кожному відвідувачу поринути в атмосферу українських містечок у Київській області: Гостомель, Буча, Бородянка і т.д.», - йдеться в повідомленні.
Зазначається, що технології доповненої реальності дозволяють побачити на власні очі зруйновані будинки, спалені ліси, розбомблені мости.
У Мінекології зазначають, що над павільйоном в Шарм-ель-Шейху разом із командою міністерства працювали представники Програми розвитку ООН (ПРООН), Європейського Союзу, федерального уряду Німеччини, IKI, Німецького товариства міжнародного співробітництва GIZ, Глобального договору ООН (GLOBAL COMPACT), найбільшого приватного інвестора енергетичної галузі України DTEK Group, ІТ-компанії EPAM, організації Moving forward together.
Як повідомлялося, на щорічній Конференції ООН зі зміни клімату в єгипетському Шарм-ель-Шейху, що проходить 6-18 листопада, відкрився український павільйон, присвячений кліматичним злочинам росії та їхнім глобальним наслідкам.