Естонська Республіка допоможе відновити у Житомирській області транспортну інфраструктуру, зруйновану внаслідок російської агресії, - масштаби відбудови оцінюються в 563 млн доларів.

Про це розповів перший заступник голови Державного агентства автомобільних доріг України (Укравтодору) Андрій Івко під час Першого регіонального форуму, присвяченого відновленню постраждалих внаслідок російської агресії територій Житомирщини, повідомляє кореспондент Укрінформу.
«Ми вже повинні починати відновлювати нашу країну, а також робити все можливе, аби перемогти у цій війні. Завдана шкода транспортній інфраструктури Житомирської області вже становить 174,3 млн доларів, а потреби на відновлення оцінюються в близько 563 млн доларів. Це велика цифра, але український регіон обов’язково буде відновлений, в тому числі завдяки міжнародним партнерам», - зазначив Івко.
За словами представника Укравтодору, наразі в області зруйновано/пошкоджено 35 кілометрів доріг державного значення, 5 штучних споруд загальною протяжністю 298 метрів, 82 залізничні будівлі, понад 1 кілометр колій. Також зазнав руйнувань Міжнародний аеропорт «Житомир» та один аеродром військового призначення.
До відбудови Житомирської області вже долучається Естонська Республіка. Зокрема, країна готова виділити майже 1 млн євро на відновлення пошкодженої російськими військами переправи, яка розділяє 30-тисячне місто Малин, створюючи незручності для жителів міста та підприємців. За попередніми розрахунками, аби відбудувати міст, необхідно понад 100 млн грн.
Також у рамках гуманітарної допомоги Естонія направила в регіон 3 автобуси, які отримають Лугинська, Брусилівська та Малинська громади. Ще 9 – надійдуть наступного тижня.
Отриманий транспорт допоможе громадам у перевезенні жителів до соціальних та освітніх закладів. Загалом планується передати мешканцям регіону близько 30 автобусів.
«Ми вдячні за міжнародну підтримку, зокрема з боку Естонії. Ми готові надалі співпрацювати та комунікувати на міжнародному рівні задля того, аби якнайшвидше відбудувати нашу зруйновану інфраструктуру», - резюмував Івко.

«Форум відновлення: Житомирщина» - це перший захід, присвячений відбудові інфраструктури регіону. Він відбувся 27 вересня за участі міністра економіки та інфраструктури Естонії Рійни Сіккут, посла Естонії в Україні Каймо Кууска, народних депутатів України, представників місцевих органів влади, громадськості та бізнесу.
Фото: Мінінфраструктури