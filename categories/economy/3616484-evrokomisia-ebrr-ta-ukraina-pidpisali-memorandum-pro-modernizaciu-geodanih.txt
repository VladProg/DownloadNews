Україна і ЄБРР за підтримки Єврокомісії у Брюсселі підписали двосторонній Меморандум про порозуміння щодо співробітництва у модернізації обліку геоданих.

Як повідомляє кореспондент Укрінформу, підписання документа відбулося в рамках 9-ї щорічної конференції високого рівня з Європейського інноваційного партнерства (EIP) у сфері сировинних матеріалів.
Свій підпис під Меморандумом про порозуміння між Державною службою геології та мінеральних ресурсів України та Банком реконструкції та розвитку щодо співробітництва у модернізації обліку геоданних поставили перший віцепрезидент ЄБРР Юрген Рігтерінк та голова Державної служби геології та надр України Роман Опімах.

«Цей меморандум стосується оцифровки геологічної інформації. Це про створення карти інвестиційних можливостей. На сьогодні, уявіть, геологічна інформація – це тонни паперів у старезних бібліотеках. Для того, щоб її отримати та кристалізувати те, що потрібно, інвестору потрібно витрачати дуже багато часу. Завдяки цьому Меморандуму ЄБРР готовий профінансувати цифровізацію цієї інформації, щоб вона була доступною в онлайн-режимі», – повідомив з цього приводу міністр захисту довкілля та природних ресурсів України Руслан Стрілець.






Єврокомісія, ЄБРР та Україна підписали Меморандум про модернізацію геоданих / Фото: Європейська комісія



















Він нагадав, що наразі у Верховній Раді очікують на друге читання змін до Кодексу про надра та готуються зміни до відповідних постанов Кабінету Міністрів, щоб спростити процедуру доступу до надр. При цьому Міністерство захисту довкілля та природних ресурсів приділяє першочергову увагу, щоб будь-які технології видобутку або переробки сировини були «дружніми» для довкілля. Йдеться не лише про видобуток корисних копалин, а й про залучення технологій в їх переробку, а також, згодом, у їх повторне використання, щоб зменшити «навантаження» на природу та не виснажувати родовища.
«Багато уваги у світі сьогодні прикуто до видобутку літію, але ми реально розуміємо, що сьогодні опрацьовуються технології, які дозволять ті самі літієві акумулятори, вже відпрацьовані, збагатити та використовувати повторно, а не виснажливо використовувати природні ресурси України і світу», – зауважив український урядовець.
Він повідомив, що підписаний Меморандум є продовженням послідовної взаємодії між Україною і Єврокомісією, із долученням ЄБРР. При тому, що війна сповільнила процес залучення інвесторів, це надає українському регулятору більше часу, щоб оцінити всі екологічні наслідки та забезпечувати екологічні стандарти інвестиційних проєктів. Майже кожного пленарного тижня Верховна Рада ухвалює закони у галузі екологічної політики, що, за словами міністра, є «дуже серйозним сигналом». За допомогою Європейської комісії Україна розробляє нові закони та адаптує старе законодавство до Європейських директив, а також інтегрує їх у національне правове поле.
«На сьогодні в Європі готується (природоохоронна) Стратегія до 2030 року. Ми розуміємо, що Україна має стати частиною цієї стратегії. Йдеться про сталий розвиток, про сталий видобуток, про екологічно дружні технології. Після завершення певних консультацій ми знайдемо там своє достойне місце і будемо рухатися вже за європейськими невиснажливим стандартами, щоб забезпечувати розвиток нашої держави та її повоєнної відбудови», – сказав Стрілець.
Він зауважив, що Україна має значну кількість родовищ, та стратегічних корисних копалин. Україна має можливість задовольнити свої потреби та запити від партнерів, але все це буде робитися із максимальною користю для розвитку економіки України та її повоєнного відновлення та із повним дотриманням екологічних стандартів.
Відповідаючи на запитання Укрінформу про те, що Україна робитиме, якщо її східний сусід захоче відібрати в України її родовища, урядовець зазначив, що головним гарантом проти таких зазіхань є Збройні сили України.
«Такі результати, які сьогодні показують наші Збройні сили, і така шалена підтримка усього світу – все свідчить про те, що українська нація – найсильніша. Ми нікому не віддамо нашу землю, тому що це наша земля! Ніхто не має права не те що зазіхати на наші природні копалини, але й посягати на нашу цілісність й кордони», – наголосив міністр захисту довкілля та природних ресурсів.
Як повідомлялося, у липні 2021 року Прем’єр-міністр Денис Шмигаль та віцепрезидент Європейської комісії Марош Шефчович підписали Меморандум про взаєморозуміння щодо стратегічного партнерства між Україною та ЄС у сировинній галузі, що передбачає активну участь України у «зеленій» технологічній революції, що наразі є домінуючою тенденцію світового розвитку.