Президент НАЕК "Енергоатом" Петро Котін обговорив із президентом американської компанії з конверсії ConverDyn Малкольмом Крітчлі кооперацію в галузі постачання ядерних матеріалів для виготовлення ядерного палива.

Як передає Укрінформ, про це повідомляє пресслужба Енергоатома у Телеграмі.
Зазначається, що Крітчлі презентував можливості нового підприємства з виробництва гексафториду урану з уранового концентрату (що є другою стадією у процесі виробництва ядерного палива), який належить компанії ConverDyn та розпочне роботу наступного року після модернізації.
"Петро Котін запропонував американським колегам опрацювати можливість розвитку подальшої кооперації в галузі постачання ядерних матеріалів для виготовлення ядерного палива та інших сферах потенційного співробітництва", - повідомили в Енергоатомі.
ConverDyn - це загальне партнерство між американськими транснаціональними компаніями General Atomics і Honeywell. Компанія надає конверсію гексафториду урану (UF6) і супутні послуги підприємствам, які експлуатують атомні електростанції у Північній Америці, Європі й Азії.
Як повідомлялося, 21 червня НАЕК "Енергоатом" та американська компанія Westinghouse обговорили питання двосторонньої співпраці, зокрема підготовку нормативно-правової документації для будівництва нових атомних енергоблоків за технологією AP1000. Крім того, Westinghouse є постачальником палива для українських АЕС.