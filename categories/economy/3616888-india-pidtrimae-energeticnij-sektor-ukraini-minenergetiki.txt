Міністр енергетики Герман Галущенко зустрівся з Надзвичайним і Повноважним Послом Індії в Україні Харшем Кумаром Джейном.

Як передає Укрінформ, про це Міністерство енергетики повідомляє в Фейсбуці.
Галущенко поінформував індійську сторону про значні руйнування енергетичної інфраструктури України внаслідок масованих ракетних атак з боку росії, а також про тимчасові обмеження енергопостачання для великої кількості українських споживачів.

Міністр наголосив, що енергетичні компанії докладають надзвичайних зусиль, аби відновити електропостачання.
“До зими залишилися лічені дні, і нам необхідно якомога швидше відновити ланцюги постачання електроенергії. Слово “терміново” занадто слабке, щоб описати наскільки невідкладно ми маємо це зробити”, - зазначив Галущенко.
Зазначається, що посол Індії запевнив українську сторону в цілковитій підтримці та готовності надати необхідну допомогу.
Як повідомляв Укрінформ, 17 листопада директор компанії ДТЕК Дмитро Сахарук заявив, що через масштабні пошкодження енергооб'єктів наразі без світла перебувають до 40% споживачів. В окремих районах електропостачання буде відсутнє кілька днів.