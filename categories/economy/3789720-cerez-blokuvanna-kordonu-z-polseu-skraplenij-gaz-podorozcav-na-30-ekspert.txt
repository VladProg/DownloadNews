Блокування кордону з Польщею призвело до зростання цін на скраплений газ на 30%, однак після налагодження нових маршрутів постачання цього виду пального вони мають знизитися.

Про це заявив директор консалтингової групи "А95" Сергій Куюн на брифінгу у Медіацентрі Україна-Укрінформ.
"Заблокований кордон з Польщею, а 30% імпорту скрапленого газу надходить саме через польську ділянку кордону. Це призвело до нестачі продукту на внутрішньому ринку. Через дефіцит ціни протягом останнього місяця зросли із 27 грн до 35 грн за літр. Тобто, майже на 30%", - сказав Куюн.
Він наголосив, що імпортери пального зараз шукають альтернативні маршрути та джерела постачання скрапленого газу, а також замінюють автомобільні перевезення на залізничні. Експерт вважає, що зараз ціни на скраплений газ стабілізуються, а через кілька тижнів, після налагодження нових маршрутів, - почнуть знижуватися.
Крім того, очікується сезонне зниження споживання скрапленого газу.
"По бензинах і дизпаливу ми бачимо зворотній процес. На ринку немає ознак дефіциту. Минулого тижня окремі мережі почали знижувати ціни. Думаю, цей процес триватиме", - зауважив Куюн.
За його словами, цьому сприяє зменшення цін на нафту на світовому ринку. Водночас експерт зазначив, що нині нафтовий ринок став непередбачуваним і складним для довгострокових прогнозів.
Як повідомлялося, польські прикордонники 20 листопада не пропустили в Україну вантажівки з гуманітарною допомогою від Червоного Хреста, а цистерни з нафтопродуктами, газом та іншими небезпечними речовинами стоять на переповнених паркінгах та узбіччях доріг.