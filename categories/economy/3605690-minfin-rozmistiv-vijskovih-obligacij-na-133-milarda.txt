Міністерство фінансів 1 листопада залучило до державного бюджету 13,346 млрд гривень від продажу військових облігацій.

Як передає Укрінформ, про це повідомляє пресслужба Міністерства фінансів України.
"За результатами проведення розміщень облігацій внутрішньої державної позики 1 листопада 2022 року, до державного бюджету залучено 13 345 562 785,87 грн (за курсом НБУ)", - йдеться в повідомленні.
Як повідомляв Укрінформ, Міністерство фінансів розширило перелік державних облігацій на внутрішньому ринку, що дозволить пожвавити ринок та збільшить можливості інвесторів щодо збереження капіталу. Окрім традиційних 6-тимісячних та 1-річних військових облігацій, протягом листопада інвесторам пропонуватимуться декілька 2-річних невійськових державних облігацій, які входять до переліку бенчмарків.
У зв’язку з російською агресією український уряд ухвалив рішення про поетапний випуск військових облігацій. Планується здійснити державні внутрішні запозичення в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.