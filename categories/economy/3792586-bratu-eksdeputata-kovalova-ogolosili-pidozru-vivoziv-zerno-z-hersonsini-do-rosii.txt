Служба безпеки зібрала докази державної зради депутата Херсонської облради Юрія Ковальова, який зараз входить до складу окупаційної «держдуми Херсонської області» від партії «Єдина Росія».

Про це повідомила СБУ у Фейсбуці, передає Укрінформ.
"Фігурант є старшим братом екснардепа-зрадника Олексія Ковальова, який після окупації обласного центру публічно підтримав «приєднання» регіону до РФ і став «заступником» гауляйтера Сальдо «з питань сільського господарства»", - йдеться в повідомленні.

За даними СБУ, використовуючи «статус» свого брата, Юрій Ковальов «переорієнтував» на потреби країни-агресора понад 20 підконтрольних компаній у регіоні. Для цього здійснив їхню «перереєстрацію» за російським законодавством.
Серед них – місцевий агрохолдинг, який цього року переправив у Росію майже 35 тисяч тонн українського зерна на загальну суму 140 млн грн.
Також встановлено, що за вказівкою Юрія Ковальова підконтрольні йому АЗС здійснювали «позачергове» забезпечення пальним військової техніки РФ, у тому числі ворожих танків та бронемашин.
Крім того, компанії фігуранта активно постачали «продпайки» для загарбників, які перебувають на російських блокпостах в окупованій частині регіону.
Також підприємства Юрія Ковальова регулярно фінансують бюджет країни-агресора у вигляді сплати «податків» та «зборів». Лише за серпень 2022 року одна з його агрокомпаній перерахувала на користь загарбників майже 3 млн російських рублів, зазначили в СБУ.
На підставі зібраних доказів Юрію Ковальову повідомлено про підозру за двома статтями Кримінального кодексу України: ​ч. 2 ст. 111 (державна зрада, вчинена в умовах воєнного стану); ч. 5 ст. 111-1 (колабораційна діяльність).
Оскільки він перебуває на тимчасово окупованій території України, тривають комплексні заходи для його притягнення до відповідальності, підкреслили в СБУ, запевнивши, що зловмисника буде знайдено і покарано.
Як повідомлялося, у квітні 2022 року працівники Державного бюро розслідувань відкрили кримінальне провадження проти народного депутата Олексія Ковальова, який після повномасштабного вторгнення РФ виїхав на тимчасово захоплену територію Херсонської області та допомагав російським військам. На початку липня Ковальов обійняв посаду «заступника голови» у незаконно створеному «уряді Херсонської області».
28 серпня з'явилася інформація, що Ковальова вбили у Залізному Порту.
Перше фото: БЕБ