Забезпечення енергетичної безпеки регіону на тлі маніпуляцій росії на газовому ринку обговорили міністр енергетики України Герман Галущенко з міністром економіки та праці Фінляндії Мікою Линтіля.

Як передає Укрінформ, про це повідомляє пресслужба Міненергетики.
У ході зустрічі міністри обговорили питання забезпечення енергетичної безпеки регіону на тлі маніпуляцій росії на газовому ринку та її спроб обійти санкційні обмеження, а також підкреслили необхідність диверсифікації постачання ядерного палива.
Герман Галущенко проінформував колегу про системні обстріли російськими військовими українських ядерних об’єктів, зокрема, Запорізької АЕС та Південноукраїнської АЕС.
"Дії російської сторони несуть пряму загрозу ядерній безпеці не тільки України, а і всієї планети, і в разі продовження обстрілів на світ може чекати ядерна катастрофа. Єдиним виходом з ситуації є повна демілітаризація ЗАЕС та навколишньої території і передача станції під контроль легітимного українського оператора", - зазначив Галущенко.
На зустрічі йшлося також про відновлення енергетичної інфраструктури в Україні, яка була пошкоджена або зруйнована внаслідок бойових дій.
Герман Галущенко наголосив, що Україна прагне провести відповідні роботи з врахуванням уроків війни, аби відновлені об’єкти були більш стійкими до військових дій.
Міка Линтіля у свою чергу наголосив, що Фінляндія цілковито підтримує Україну у боротьбі з росією та продовжуватиме цю підтримку, скільки буде необхідно.
Як повідомлялось, 22 вересня у Піттсбурзі, США, відбулася тристороння зустріч міністра енергетики України Германа Галущенка, міністра енергетики США Дженніфер Гренголм і генерального директора МАГАТЕ Рафаеля Гроссі.
Сторони обговорили необхідність та шляхи якнайшвидшої деокупації та демілітаризації Запорізької АЕС, а також повернення її під контроль легітимного українського оператора.
Фото: Міністерство енергетики