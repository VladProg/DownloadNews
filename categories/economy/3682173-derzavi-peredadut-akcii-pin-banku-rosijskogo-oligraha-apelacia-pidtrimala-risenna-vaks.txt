Апеляційна палата Вищого антикорупційного суду відмовила у задоволенні апеляційної скарги, поданої представником відповідача Євгена Гінера про стягнення в дохід держави контрольного пакета акцій «PIN банку».





Як передає Укрінформ, про це повідомляє Міністерство юстиції України у Фейсбуці.
“Рішення ВАКС про стягнення в дохід держави контрольного пакета акцій «PIN банку» залишено в силі.13.03.2023 рішенням Апеляційної палати ВАКС відмовлено у задоволенні апеляційної скарги, що була подана представником Відповідача Гінера Євгена Ленноровича”, - ідеться в повідомленні.
Зазначається, що набрало законної сили рішення Вищого антикорупційного суду від 27 лютого 2023 року, яким була в повному обсязі задоволена позовна заява Мін’юсту.
У міністерстві нагадують, що в дохід держави стягнутий контрольний пакет акцій «PIN банку», а саме – 88,890583% акцій Акціонерного товариства «Перший інвестиційний банк» (код згідно з ЄДРПОУ 26410155).
«Чергове справедливе рішення ВАКС, Апеляційна палата ще раз перевірила законність і обґрунтованість рішення першої інстанції з урахуванням доводів апеляційної скарги. Представники Мін’юсту висловили свою позицію та просили відхилити її. З урахуванням усіх доказів, Апеляційна палата не знайшла підстав для зміни чи скасування рішення ВАКС від 27.02.2023. Тому контрольний пакет акцій «PIN банку» переходить від російського власника, який підтримує агресію рф, у власність України. Це є справедливим!» – прокоментувала заступниця міністра юстиції України Ірина Мудра.
Як повідомлялося, у лютому поточного року Міністерство юстиції України подало до Вищого антикорупційного суду позовну заяву про застосування санкцій до громадянина російської федерації Євгена Гінера, який є бенефіціарним власником «PIN банку», а також президентом російського футбольного клубу «ЦСКА».