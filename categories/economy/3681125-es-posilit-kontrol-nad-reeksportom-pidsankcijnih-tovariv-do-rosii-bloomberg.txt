Європейський Союз планує закликати треті країни, які різко збільшили імпорт передових технологій та інших товарів із ЄС, посилити свій торговельний контроль, аби ці товари не потрапляли до росії в обхід запроваджених проти москви санкцій.

Як передає Укрінформ, про це повідомляє Bloomberg.
За словами співрозмовників, нині ЄС та його союзники дедалі більше зосереджуються на усуненні будь-яких лазівок і запобіганні обходу санкцій, запроваджених проти росії за вторгнення в Україну.
США також посилили тиск на Туреччину та ОАЕ, щоб ті обмежили свої торговельні потоки з росією. Цього місяця Туреччина вже припинила транзит товарів, які перебувають під санкціями, до росії, але залишається побоювання, що товари, продані на турецькому ринку, можуть зрештою бути реекспортовані до рф.
Джерела додають, що мета заклику до третіх країн про посилення торговельного моніторингу – визначити, чи потрапляють підсанкційні товари в росію.
Співрозмовники зазначають, що заклик ЄС про відстеження та збору інформації про торговельні потоки, стосуватиметься сотень санкційних товарів і технологій, які можуть бути використані росією у військових цілях.
Як повідомляв Укрінформ, радник президента США з питань національної безпеки Джейк Салліван обговорив з президенткою Грузії Саломе Зурабішвілі останні події в Грузії та важливість дотримання санкцій проти росії через її війну проти України.