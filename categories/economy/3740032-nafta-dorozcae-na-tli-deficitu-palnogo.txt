Ціни на нафту еталонних марок помірно підвищуються у вівторок, 25 липня, через побоювання з приводу дефіциту пального на світовому ринку.

Як передає Укрінформ, про це повідомляє enkorr.
Вересневі ф'ючерси на Brent здорожчали на лондонській біржі ICE Futures на 21 цент (0,25%), до $82,95 за барель. У понеділок Brent здорожчала на $1,67 (2,2%) – до $82,74 за барель, завершивши торги на максимальній позначці з 19 квітня.
Вересневі ф'ючерси на WTI піднялися в ціні на Нью-Йоркській товарній біржі на 24 центи (0,3%) і становили $78,98 за барель. За підсумками попередньої сесії контракт здорожчав на $1,67 (2,2%) – до $78,74 за барель, оновивши максимум із 24 квітня.
«Невгамовна жага літньої нафти створила ефект сніжного кому, який привів до багатотижневого ралі. Скорочення постачань із Саудівської Аравії й росії призвело до зростання попиту на американську нафту марки WTI з боку азіатських покупців», – сказав керуючий директор Velandera Energy Partners Маніш Радж.
За його словами, на поточну ситуацію вплинули кілька чинників, включаючи зростаючий улітку попит у США, активне відновлення економіки Китаю й позитивні прогнози для попиту в Індії, де пропозиція залишається обмеженою.
Рекордно високий попит у найближчій перспективі призведе до значного дефіциту нафти на ринку й підвищення цін на сорт Brent до $86 за барель до кінця року, вважають аналітики Goldman Sachs Group.
Дані нафтосервісної компанії Baker Hughes показали, що за минулий тиждень кількість бурових установок, що діють, у США скоротилася на 7 одиниць, до 530.