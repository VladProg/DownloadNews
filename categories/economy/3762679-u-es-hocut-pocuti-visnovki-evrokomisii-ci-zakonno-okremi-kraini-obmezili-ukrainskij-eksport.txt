Міністри з питань сільського господарства, які проводять формальну зустріч у Брюсселі, вислухають позицію Єврокомісії щодо рішення певних країн-членів ЄС обмежити імпорт українського зерна на свої ринки, але, на думку Іспанського головування в ЄС, такі дії з боку цих держав є протиправними.

Про це сьогодні у Брюсселі перед початком Ради міністрів ЄС заявив міністр сільського господарства, рибальства й продовольства Іспанії Луїс Планас Пучадес, повідомляє кореспондент Укрінформу.
«Якщо будь-яка країна, - я не говорю зараз про жодну країну, - але якщо будь-яка країна-член ЄС застосовує одноосібні дії та обмежує доступ до єдиного ринку, це, мені здається, поза законом. Але це Європейська комісія має робити висновки», - сказав іспанський міністр.
Він зауважив, що країнам ЄС, розглядаючи цю ситуацію, варто керуватися, принаймні, чотирма ключовими принципами, перший з яких - підтримка та солідарність з Україною та українським народом, оскільки йдеться не лише про надходження до бюджету України, але й про глобальну продовольчу безпеку.
Другий принцип – це засудження дій Росії, яка вийшла з Чорноморської зернової угоди та продовжує військові атаки проти Одеси та інших українських портів, щоб перервати експорт українського зерна. Саме дії Росії, за словами міністра, є першопричиною проблем, з якими стикаються Європа та весь світ.
Третій принцип – це підтримка зусиль Європейської комісії, яка здійснює «хорошу роботу», щоб за допомогою «коридорів солідарності» та за сприяння країн-членів ЄС знайти альтернативні шляхи для транспортування українського зерна на світовий ринок, наголосив він.
Урядовець зауважив, що четвертий принцип - це дотримання єдності ЄС, та забезпечення прозорості та координації зусиль країн-членів на Єдиному ринку.
«У п’ятницю ми мали комюніке від Європейської комісії, де було сказано, що під час зустрічі (Координаційної – ред.) платформи за участі України і п’яти країн, яких це стосується, ми погодилися не продовжувати блокування експорту до п’яти країн-членів, та водночас зберегти перевезення українського зерна, з урахуванням наміру України вжити заходів, якщо вони будуть необхідними, для запобігання повторного ефекту для цих п’яти країн» - нагадав міністр.
Він зауважив, що введення одноосібних дій з боку певних країн ЄС є «серйозною проблемою».
«Ми не маємо втрачати фокус уваги. Цей фокус – Україна, її підтримка, спроба стримати злочинну та невиправдану агресію Росії проти України. Ми маємо бути також дуже чіткими в тому, що стосується продовольчої безпеки та експорту з України, ми маємо допомогти їм у його доставці, тому що нам це потрібно. Це потрібно не лише для ЄС, але й для решти світу», - додав Луїс Планас Пучадес.
Як заявила перед початком Ради міністрів ЄС очільниця міністерства сільського господарства та лісів Фінляндії Сарі Есаях, питання експорту зерна з України до п’яти сусідніх країн-членів ЄС має вирішуватися в дусі солідарності, за правилами ринку ЄС та з дотриманням норм міжнародного права у сфері торгівлі.
«Ми сьогодні обговоримо питання, що стосуються сільськогосподарської торгівлі… Ми також обговоримо український зерновий експорт. Дуже важливо, щоб ці «коридори солідарності» залишалися відкритими. Я розумію, що є виклики в сусідніх країнах, але ми маємо вирішувати такі виклики шляхом, коли ми поважаємо правила внутрішнього ринку та міжнародні правила торгівлі», - зауважила представниця уряду Фінляндії.
Вона підкреслила, що для вирішення українського зернового питання варто завжди бачити ширшу картину, оскільки український зерновий експорт є дуже важливим для усього світу. Йдеться про глобальну продовольчу безпеку, а також про те, що ці надходження є дуже важливими для України, яка піддається агресивній атаці з боку Росії.
«Зрозуміло, що ми маємо у цій ситуації поважати міжнародні зобов’язання та внутрішні правила в самому ЄС», - наголосила Сарі Есаях, відповідаючи на запитання журналістів про ставлення до наміру України вирішувати питання експорту зерна за правилами СОТ.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
15 вересня Єврокомісія оголосила, що Євросоюз не продовжуватиме тимчасові обмеження щодо українського зернового експорту до п’яти сусідніх країн.
Польща, Угорщина та Словаччина оголосили про намір надалі блокувати імпорт української агропродукції.