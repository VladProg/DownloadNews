Національний банк із 15 верерсня вводить в обіг пам’ятну монету "Володимирський собор у м. Київ" номіналом у 5 гривень.

Як передає Укрінформ, про це повідомляє пресслужба НБУ.
Пам`ятна монета присвячена одній з архітектурних перлин Києва – Володимирському собору. Побудований у неовізантійському стилі він привертає увагу як своєю історією, так і внутрішнім розписом – справжнім шедевром мистецтва. На спорудження собору, яке тривало 20 років – із 1862 до 1882 року, було зібрано значну кількість пожертв. Більше 10 років продовжувалися роботи над внутрішнім оздобленням храму, унікальні розписи якого і є його основною цінністю.

На аверсі монети розміщено: угорі на дзеркальному тлі – малий Державний Герб України, праворуч і ліворуч від якого напис півколом Національний банк України; на орнаментальному тлі – головний фасад собору (використано тамподрук), під яким орнаментальний фриз, унизу номінал монети – п’ять/гривень, рік карбування 2022 – ліворуч від собору, логотип Банкнотно-монетного двору Національного банку України – праворуч.

На реверсі монети зображено орнаментальний декоративний елемент оздоблення історичної будівлі, під яким роки будівництва собору – 1862 – 1882, орнаментальна смуга та напис – Володимирський/Собор.

Монету можна придбати, як у сувенірній упаковці, так і без. Загальний тираж монети - 35 тис штук.

Як повідомлялося, Національний банк ввів в обіг нову пам’ятну монету “Єлизавета Ярославна”, яка продовжує серію "Видатні особистості України".
Фото: НБУ