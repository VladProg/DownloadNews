Центральний банк РФ (Банк Росії) підвищив ключову ставку до 15% через значне посилення інфляційного тиску.

Як передає Укрінформ, про це йдеться у повідомленні банку.
«Рада директорів Банку Росії 27 жовтня 2023 року ухвалила рішення підвищити ключову ставку на 200 б.п., до 15,00% річних. Поточний інфляційний тиск значно посилився і складається вище за очікування Банку Росії», - заявив регулятор.
За його даними, стійке збільшення внутрішнього попиту в Росії дедалі більше перевищує можливості розширення виробництва товарів та послуг, тому інфляційні очікування зберігаються на підвищених рівнях. З метою зменшення рівня інфляції Центробанк передбачає «тривалий період підтримки жорстких грошово-кредитних умов економіки».
Зазначається, що Банк Росії прийматиме подальші рішення щодо ключової ставки з урахуванням фактичної та очікуваної динаміки інфляції, а також оцінюючи ризики з боку внутрішніх та зовнішніх умов та реакції на них фінансових ринків.
Як повідомлялося, попереднє підвищення ключової ставки ЦБ РФ було здійснено 15 вересня - на 100 базисних пунктів (б.п.) до 13%. До того, 15 серпня рада директорів Банку Росії на позачерговому засіданні підвищила ключову ставку на 350 б.п. – до 12,00% річних. До цього ключову ставку було підвищено 21 липня на 100 базисних пунктів - до 8,5% річних.
У цей період інфляційної нестабільності найнижчий курс рубля був всередині серпня – долар коштував більше 100 рублів, євро перевищував 110 рублів. Зараз долар на Московській біржі оцінюється в 62,7, а євро – в 97,8 рублів.