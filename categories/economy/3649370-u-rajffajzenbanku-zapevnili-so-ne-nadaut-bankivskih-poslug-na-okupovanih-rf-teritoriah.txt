Банківська група Raiffeisen Bank International не визнає окуповані росією території України і не надає там банківські послуги.

Про це в коментарі власному кореспонденту Укрінформу повідомив речник RBI Крістоф Данц.
"Група RBI не визнає окуповані території та не надає там банківських послуг", - заявив представник RBI.
Таким чином в Raiffeisen Bank International відповіли на питання, чи не є згадка "донецької народної республіки" та "луганської народної республіки" на сайті їх дочірнього банку в росії непрямим визнанням цих фейкових республік та окупації росією частини української території.
Як повідомлялося, у березні Raiffeisen Bank International, який є одним з найбільших європейських банків в рф, заявив, що війна в Україні "змушує RBI переглянути нашу позицію в росії". Було заявлено, що банківська група розглядає "всі стратегічні можливості щодо майбутнього АТ "Райффайзенбанк росія". Цей розгляд досі триває.
президент росії володимир путін 21 лютого оголосив про визнання незалежності маріонеткових утворень "луганська народна республіка" та "донецька народна республіка", які раніше були створені російською владою на тимчасово окупованих українських територіях.
30 вересня путін підписав документи про "приєднання" до складу рф так званих "днр", "лнр", а також захоплених російською армією територій Херсонської та Запорізької областей України.