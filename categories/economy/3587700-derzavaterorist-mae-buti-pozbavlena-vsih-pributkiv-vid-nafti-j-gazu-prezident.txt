Жодний долар від доходів на нафту й газ не має піти на подальше спонсорування війни.

На цьому наголосив у своєму вечірньому відеозверненні Президент Володимир Зеленський, передає Укрінформ.
"Маємо зробити так, щоб держава-терорист не отримувала жодного прибутку від продажу нафти й газу. Щоб жоден нафтодолар і жодне газоєвро більше не могли піти на продовження російської війни проти України та всього цивілізованого світу", - підкреслив Зеленський.

Він зазначив, що Європейський Союз готується до впровадження восьмого пакета санкцій, який передбачає обмеження морського транспортування російської нафти та створюється інструментарій для обмеження нафтових доходів держави-терориста.
Водночас Зеленський наголосив, що це має бути лише початком санкційного тиску на енергетичні ресурси росії, аби змусити агресора припинити війну. Він зауважив, Україна продовжить завтра роботу на цьому напрямку завдяки зверненням до учасників засідання Європейської ради.
Також Глава держави подякував "усьому вільному світові, який працює заради цього результату та створює необхідні економічні альтернативи російським енергоресурсам".
Як повідомляв Укрінформ, ЄС ухвалив останній пакет санкцій проти росії через спробу незаконної анексії Донецької, Луганської, Запорізької та Херсонської областей України.
Фото: Офіс Президента