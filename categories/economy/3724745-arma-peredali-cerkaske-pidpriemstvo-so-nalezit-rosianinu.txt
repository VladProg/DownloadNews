Суд передав в управління Національному агентству України з питань розшуку та менеджменту активів арештоване майно та корпоративні права черкаського підприємства, яке належить громадянину РФ, на понад 100 млн грн.

Як передає Укрінформ, про це Офіс генерального прокурора повідомляє у Телеграмі.
Раніше прокуратура зверталася до суду з клопотанням про накладення арешту на корпоративні права, статутний капітал та нерухоме майно приватного акціонерного товариства, яке пов’язане з російськими компаніями. Їх загальна вартість – понад 100 млн грн.

За даними слідства, засновником та співвласником підприємства у Черкасах, яке займається ринком нерухомості, є росіянин. Фактично акціонерне товариство є одним із основних торговельних майданчиків в місті під продаж промислових товарів, будматеріалів, продуктів харчування, медичного устаткування тощо.

Також громадянин РФ є власником понад 15 підприємств, що зареєстровані у Росії.
Їх філії працюють у тимчасово окупованому Криму. Звідти постачаються продукти харчування та вироби медичного призначення російським силовим структурам.

Підприємства сплачують податки та інші обов’язкові платежі до бюджету РФ. З нього виділяються кошти на потреби російських Збройних сил, що вчиняють воєнні злочини в Україні.

Процесуальні дії пройшли у рамках кримінального провадження за фактами фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України, а також пособництва державі-агресору (ч. 3 ст. 110-2, ч. 1 ст. 111-2 Кримінального кодексу України).
Як повідомляв Укрінформ, АРМА з початку року розшукало активи на понад 27,6 млрд грн у гривневому еквіваленті.