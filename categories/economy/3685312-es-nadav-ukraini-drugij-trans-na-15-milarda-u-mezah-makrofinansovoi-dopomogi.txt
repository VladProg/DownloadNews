Європейський Союз переказав Україні другий транш у розмірі 1,5 мільярда євро в межах програми макрофінансової допомоги на 18 мільярдів євро.

Про це повідомила глава Єврокомісії Урсула фон дер Ляєн у Твіттері, передає Укрінформ.
«Сьогодні ми виплатили ще 1,5 мільярда євро Україні. Наша підтримка допомагає Україні функціонувати, захищаючись. Вона також твердо ставить Україну на її шлях до ЄС, підтримуючи реформи – наприклад, ефективне управління та фінансову стабільність. Разом ми пишемо європейське майбутнє України», - написала вона.
Як повідомлялося, Рада Європейського Союзу 10 грудня підтримала пропозицію Єврокомісії щодо виділення Україні у 2023 році додаткової фінансової підтримки. Нова програма макрофінансової допомоги для України становитиме 18 мільярдів євро. Очікується, що пільгові позикові кошти будуть надходити до державного бюджету упродовж 2023 року рівномірними частинами з урахуванням виконання Україною узгоджених сторонами умов. Україна і ЄС у понеділок підписали Меморандум про взаєморозуміння щодо надання 18 мільярдів євро макрофінансової допомоги.
17 січня Україна отримала перший транш у розмірі 3 мільярди євро у межах програми макрофінансової допомоги.