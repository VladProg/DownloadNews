Щоб видобувні підприємства, чиї власники чи співвласники потрапили під українські санкції, змогли відновити роботу, потрібно передати їх у власність держави.

Відповідну позицію озвучив під час круглого столу «Перезапустити українські надра: перші підсумки реалізації санкційної політики у видобувній сфері» в Укрінформі головний консультант кабінету керівника Офісу Президента України Олег Гавриш.
«Нам потрібно шукати вихід із ситуації, щоб ці компанії стали державними. Іншого виходу немає», - сказав він.
Гавриш зазначив, що повернення компаній до державної власності може продемонструвати позитивний результат. Наразі, за його словами, влада, включаючи Офіс Президента, працює над тим, щоб знайти вихід із ситуації із блокуванням роботи видобувних підприємств. При цьому не може бути мови, щоб залишати їх підсанкційним власникам, які є або державними зрадниками, або громадянами ворожої держави.
«Якщо ви можете допомогти, щоб вирішити це питання, - допоможіть, будь ласка. Допомагайте Мін’юсту, щоб ви якомога скоріше стали державними», - закликав Гавриш представників підсанкційних підприємств.
Як повідомлялося, Закон України від 01 грудня 2022 р. № 2805–IX «Про внесення змін до деяких законодавчих актів України щодо удосконалення законодавства у сфері користування надрами» передбачає зміни до Кодексу України про надра, зокрема, щодо визначення юридичних осіб, які не можуть бути користувачами українських ресурсів. Це юридичні особи, в яких: істотну участь має держава, визнана Верховною Радою України державою-агресором; істотну участь мають юридичні особи, зареєстровані у державі-агресорі; істотну участь мають або є кінцевими бенефіціарними власниками фізичні особи – громадяни та резиденти держави-агресора.