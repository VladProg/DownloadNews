Відновлення енергосистеми у разі блекауту може тривати за позитивним сценарієм близько трьох днів, негативним – від семи до десяти.

Про це сказав директор Центру досліджень енергетики Олександр Харченко під час брифінгу «Поточна ситуація з електроенергією в Україні», проведеного в Медіацентрі Україна – Укрінформ.
«Ніхто в світі ще жодного разу такий експеримент не проводив. З точку зору базових розрахунків та відповідних документів щодо того, як будуть розвиватись події в разі, якщо блекаут станеться, то в межах позитивного сценарію мова йде про 3 дні, в негативному – 7-10 днів на відновлення системи та повного споживання», - зазначив він.
Харченко уточнив, що ніколи таких масованих ударів, які здійснює росія, не переживала жодна енергосистема іноземних країн. Тому це унікальній український досвід.
«Наразі система сильно пошкоджена, і Україні ще не вдалось відновити її до рівня, коли ми зможемо пережити наступну атаку. Мова йде про неконтрольоване виключення певних регіонів з мережі, що і є так званим блекаутом», - додав експерт.
Як повідомлялось, наразі Міненерго перебуває у постійному контакті з Укренерго, операторами систем розподілу та іншими енергетичним компаніями для систематичного оновлення і актуалізації запитів для міжнародних партнерів щодо потреб енергосектору. Зокрема, є список з 15 тисяч позицій від енергетичних компаній щодо їхніх потреб.
З 10 жовтня об’єкти енергетичної інфраструктури почали піддаватися масованим атакам, які набули регулярного характеру. У результаті обстрілів ракетами, дронами та артилерією пошкоджень і зазнало руйнувань близько 40% енергетичної інфраструктури.