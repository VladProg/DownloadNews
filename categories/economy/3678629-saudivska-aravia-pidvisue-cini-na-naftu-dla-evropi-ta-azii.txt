З наступного місяця країнам Азії та Європи доведеться платити більше за нафту з Саудівської Аравії.

Як повідомляє кореспондент Укрінформу, про це пише Bloomberg.

“Саудівська Аравія дала зрозуміти, що вбачає зростання попиту на нафту в Азії та Європі, піднявши ціни на поставки сирої нафти до цих регіонів”, - йдеться у матеріалі.

Зазначається, що ф’ючерси на нафту цього року дещо здешевшали, але багато експертів передбачають підвищення цін на нафту до рівня 100 дол/барель на тлі відновлення економіки Китаю після скасування коронавірусних обмежень та сповільнення інфляції у інших провідних регіонах світу.
“Контрольована державою “Saudi Aramco” підвищила більшість офіційних цін для Азії на квітень. Головна для компанії нафта сорту “Арабська легка” стала дорожчою на 2,5 дол за середній регіональний показник, й на 50 центів дорожчою, ніж у березні”, - стверджує Bloomberg.

Агентство додає, що “Saudi Aramco” вже другий місяць поспіль підвищує ціни для свого найбільшого азійського ринку.
“Ціни для покупців у США залишилися незмінними, а для клієнтів у північно-західній Європі та Середземномор’ї зросли на 1,30 дол за барель”, - зауважується у статті.

Bloomberg додає, що цінові рішення Саудівської Аравії, найбільшого експортера нафти у світі, часто повторюють інші країни Перської затоки, як Ірак та Кувейт.