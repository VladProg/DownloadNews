Фонд гарантування вкладів фізичних осіб виставляє на повторний продаж колишній офіс АТ «МР Банк» у центрі Харкова за стартовою ціною 75,5 мільйона гривень.

Як передає Укрінформ, про це повідомляє пресслужба Фонду гарантування.
"Колишній офіс АТ «МР Банк» у центрі Харкова – знову на торгах. Аукціон у системі Prozorro.Продажі відбудеться 6 грудня 2023 року. Крім цього об’єкту нерухомості до складу лота входить понад 4,4 тис. одиниць основних засобів серед яких: офісна техніка, меблі та інше приладдя", - йдеться в повідомленні.
Виставлена на аукціон будівля розташована по вулиці Донця-Захаржевського. Частина офісних приміщень є пам’яткою архітектури, а їх загальна площа складає понад 3,6 тис. кв. м. Об’єкт має вигідне розташування: поруч знаходиться площа Конституції, дві станції метро – «Історичний музей» та «Майдан Конституції», інтенсивні транспортні та пішохідні потоки. Крім того, у пішій доступності – Соборний сквер, два великих торгово-розважальних центра, різноманітні кафе та ресторани, відділення банків тощо. Початкова ціна лоту – 75,5 млн грн.
Торги будуть проходити за англійською моделлю аукціону: протягом трьох раундів, які тривають по 3 хвилини, зареєстровані учасники змагаються за лот та підвищують свої ставки.
Як повідомлялося, 25 лютого 2022 року НБУ прийняв рішення про ліквідацію АТ "МР Банк". Цей банк є дочірнім банком російського "Сбербанку".