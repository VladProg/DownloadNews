Міністерство енергетики України та британська неурядова організація Mines Advisory Group підписали меморандум про співпрацю у розмінуванні енергетичної інфраструктури.

Відповідний меморандум у присутності міністра енергетики України Германа Галущенка і міністра енергетики Великої Британії Гранта Шаппса підписали заступник міністра енергетики Ярослав Демченков та директор філії MAG Джон Канліфф, повідомляє кореспондент Укрінформу.
"Росія вчинає кричущі воєнні злочини, які полягають у мінуванні та прицільному знищенні енергетичної інфраструктури", - прокоментував Шаппс.

Галущенко у свою чергу зауважив, що відновлення об'єктів енергетики а деокупованих територіях затримується через потребу розмінування. Він зазначив, що тепер Україна та Великобританія напрацьовуватимуть карту подальших дій у цьому напрямку.

Галущенко також повідомив, що обговорив із Шаппсом децентралізацію генерації та захист енергоінфраструктури від російських атак.
У Міністерстві енергетики України повідомили, що меморандум передбачає співпрацю в очищенні споруд енергетичних об’єктів їхніх ма‌йданчиків та прилеглих територій ‌ від вибухонебезпечних предметів. Передбачається також надання MAG технічної допомоги та консультативної підтримки для успішного проведення інформування про мінну небезпеку, технічного та нетехнічного обстеження і‌ розмінування територій, сприяння створенню безпечного середовища для соціально-економічного розвитку регіонів, які постраждали внаслідок бойових дій.
Як повідомлялося, Велика Британія виділить Україні експортне фінансування у розмірі 190 млн фунтів стерлінгів для закупівлі ядерного палива.
Фото: Герман Галущенко, ФБ