Національний банк із 19 серпня 2023 року вносить зміни до порядку здійснення окремих операцій в іноземній валюті.

Як передає Укрінформ, про це повідомляє пресслужба НБУ.
По-перше, розширено перелік інформації, яка повинна розміщуватися в касі банку, небанківської фінансової установи та оператора поштового зв’язку (далі – небанківська установа), їх відокремлених підрозділів, пункту обміну валюти в доступному для огляду клієнтами місці.
Має бути інформація про юридичну особу – банк або небанківську установу, із зазначенням місцеперебування, номера телефону або номера телефону “гарячої лінії”, адреси електронної пошти, посилання на інтернет-сторінку (за наявності) для подання звернень клієнтів до банку, небанківської установи.
Також має бути зазначена контактна інформація Національного банку із зазначенням місцеперебування, номера телефону універсальної “гарячої лінії”, адреси електронної пошти, посилання на сторінку офіційного Інтернет-представництва для подання звернень клієнтів банку, небанківської установи до регулятора.
Зауважується, що зазначені зміни сприятимуть кращому інформуванню клієнтів про контакти для звернень у разі виникнення спірних/конфліктних ситуацій або для інформування про порушення під час здійснення валютно-обмінних операцій.
По-друге, фізичним особам-нерезидентам надано можливість отримувати на поточні рахунки в гривнях кошти, сплата яких передбачена умовами цивільно-правових договорів. Це пов'язано з відповідними змінами в законодавстві України.
Наведені зміни внесені постановою Правління Національного банку України від 17 серпня 2023 року № 102 "Про внесення змін до деяких нормативно-правових актів Національного банку України”, що набирає чинності з 19 серпня 2023 року.
Як повідомлялося, Національний банк з 1 липня 2023 року дав змогу небанківським фінансовим установам знімати без обмежень за сумою національну та іноземну валюту з їхніх рахунків у банках для підкріплення готівкою власних кас або кас відокремлених підрозділів.