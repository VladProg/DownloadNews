Міжнародний валютний фонд очікує зростання ВВП України за підсумками 2023 року на рівні 2%, що значно відрізняється від квітневого прогнозу Фонду на цей рік, який мав негативну динаміку на рівні «мінус» 3% для охопленої війною країни.

Про це йдеться в останньому випуску «Огляду світової економіки» (WEO), презентованому в вівторок у Марракеші головним економістом МВФ П’єром-Олів’є Горінчасом, передає власний кореспондент Укрінформу.
Так, у розділі WEO щодо країн Європи вказано, що економічне зростання України в 2023 році поліпшиться до 2% у поточному році, тоді як для 2022-го цей показник вказаний на рівні «мінус» 29,1%, головним чином, через війну. Ще у квітневому прогнозі Фонд наводив інші цифри – «мінус» 30,3% за підсумками 2022 року та «мінус» 3,0% за очікуваннями нинішнього. Таким чином, уточнені підрахунки вказують на покращену динаміку для нашої країни.

Крім того, МВФ прогнозує, що ВВП України наступного року зростатиме до 3,2%, що свідчить про очікування подальшої стабільності національної економіки в умовах продовження активних бойових дій.
Водночас наводяться прогнози за іншими показниками. Так, індекс споживчих цін в Україні може знизитися з 20,2 у 2022 році до 17,7 у нинішньому. Наступного року цей показник має скоротитися до 13,0.
Крім того, очікується скорочення балансу поточного рахунку з 5,0 минулого року до «мінус» 5,7 за підсумками нинішнього. У 2024 році ця динаміка продовжиться – до «мінус» 7,2.
Зазначається, що показник безробіття в Україні дещо зменшиться з 24,5 до 19,4 порівняно з 2022 роком, що вважається дуже високим рівнем, характерним для країни. Водночас наступного року прогнозується падіння цього показника до 10,6.
Як повідомляв Укрінформ, за прогнозами Світового банку, зростання ВВП України цього року очікується на рівні 3,5%. При цьому зауважується, що попри вторгнення Росії, українська економіка демонструє ознаки помірного відновлення завдяки надійнішому електропостачанню та стабільному отриманню допомоги від західних партнерів.