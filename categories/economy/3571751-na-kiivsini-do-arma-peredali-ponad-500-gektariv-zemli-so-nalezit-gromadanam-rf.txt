Прокуратура передала в управління АРМА 49 земельних ділянок у Київській області, які належать громадянам росії.

​​Як передає Укрінформ, про це Офіс генерального прокурора повідомляє у Телеграмі.
За клопотанням прокурорів Деснянської окружної прокуратури Києва в управління АРМА передано 49 земельних ділянок у Київській області, які належать громадянам рф. Загальна площа цієї землі - понад 500 га.
Слідство встановлено, що на території Києва функціонує підприємство, основним видом діяльності якого є надання в оренду земельних ділянок, кінцевими бенефіціарними власниками яких є громадяни рф.
Отримуючи прибутки від оренди землі, власники цих ділянок перераховували частину коштів на рахунки своїх підприємств, зареєстрованих на території росії, та сплачували податки до бюджету країни-агресора, таким чином здійснюючи фінансування збройних сил рф та її збройної агресії проти України (ч. 1 ст. 110-2 Кримінального кодексу України).
Рішенням Деснянського районного суду Києва задоволено клопотання прокурора та накладено арешт на ці ділянки з одночасною передачею в управління АРМА.
У межах досудового розслідування тривають заходи щодо встановлення інших активів, об’єктів нерухомості, корпоративних прав та майна, що належить безпосередньо або через афілійованих осіб рф та її резидентам.
Досудове розслідування здійснюється за матеріалами ГУ СБУ в м. Києві та Київській області.
Як повідомляв Укрінформ, в управління АРМА передали арештовані кошти осіб, які організували протиправний механізм грошових переказів із тимчасово окупованого Криму.