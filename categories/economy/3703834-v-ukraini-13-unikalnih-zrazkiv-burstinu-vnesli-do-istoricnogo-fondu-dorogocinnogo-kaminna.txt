Кабінет міністрів України на засіданні 2 травня 2023 року прийняв постанову «Про зарахування дорогоцінного каміння органогенного утворення (бурштин-сировина унікальний) до Історичного фонду дорогоцінних металів і дорогоцінного каміння України».

Як передає Укрінформ, про це повідомляє пресслужба Мінфіну.
Зазначається, що постанова врегульовує питання використання, контролю та зберігання дорогоцінного каміння органогенного утворення (бурштин-сировина унікальний).
Це рішення дозволить надалі зберегти у власності держави 13 унікальних зразків бурштину та формувати цілісну наукову колекцію, яку буде зараховано до Історичного фонду дорогоцінних металів і дорогоцінного каміння України із визначенням Державного гемологічного центру України місцем їх зберігання.
Водночас це надасть змогу для Державного гемологічного центру України розпочати експонування унікальних зразків бурштину, проведення наукових досліджень коштовного каміння, а також інформування наукової спільноти, що сприятиме підвищенню міжнародного іміджу України.
Таке зарахування унікальних зразків дорогоцінного каміння бурштину до Історичного фонду відбувається в друге за часи незалежної України. Загальна сума оціночної вартості зразків становить ₴7,3 мільйона.
Як повідомлялося, Історичний фонд дорогоцінних металів і дорогоцінного каміння України — це частина ДУ "Державний фонд дорогоцінних металів і дорогоцінного каміння України". Установа належить до сфери управління Міністерства фінансів України та забезпечує закупівлю, приймання, облік, зберігання та продаж дорогоцінних металів, дорогоцінного каміння, дорогоцінного каміння органогенного утворення та напівдорогоцінного каміння.