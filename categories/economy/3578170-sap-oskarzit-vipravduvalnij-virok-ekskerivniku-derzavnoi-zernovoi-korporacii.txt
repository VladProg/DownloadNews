Спеціалізована антикорупційна прокуратура оскаржить у Верховному Суді виправдувальний вирок екскерівнику ПАТ «Державна зернова корпорація України» та його спільникам – директорам двох товариств.

Про це у Фейсбуці повідомила пресслужба САП, передає Укрінформ.

«САП оскаржить у касаційному порядку вирок Вищого антикорупційного суду від 29.09.2021, яким керівника ПАТ «Державна зернова корпорація України» та двох директорів інших товариств визнано невинуватими у вчиненні розтрати коштів корпорації у сумі понад 88 млн гривень. Також буде оскаржено відповідну ухвалу Апеляційної палати Вищого антикорупційного суду від 23.09.2022 щодо вказаного судового рішення», - йдеться в повідомленні.
Зазначається, що прокурор САП не погоджується з позицією суду та після ознайомлення з повним текстом рішення суду апеляційної інстанції оскаржить виправдувальний вирок у Верховному Суді.
У антикорупційній прокуратурі поінформували, що в рамках досудового розслідування було встановлено, що керівник «Державної зернової корпорації України» у 2015 році підписав два договори щодо поставки кукурудзи з ПАТ «Рокитнянський комбінат хлібопродуктів» та ПАТ «Васильківхлібпродукт».
У подальшому, за інформацією слідства, очільник корпорації надав вказівку на перерахування коштів у сумі майже 50 млн гривень та 38,5 млн гривень, як передоплати на виконання цих угод.
«Проте товар, який було зазначено в договорах, був відсутній на підприємствах, а керівник корпорації взагалі не мав наміру виконувати зазначені угоди. Як наслідок, держава в особі зернової корпорації втратила понад 88 млн грн, які після перерахування як передоплати, були використані третіми особами на задоволення власних потреб», - зазначається у повідомленні.
Як повідомлялося, Вищий антикорупційний суд у вересні 2021 року виправдав колишнього виконувача обов'язків голови правління ПАТ «Державна продовольчо-зернова корпорація України» та ще двох осіб, обвинувачуваних у розтраті понад 88 млн грн.