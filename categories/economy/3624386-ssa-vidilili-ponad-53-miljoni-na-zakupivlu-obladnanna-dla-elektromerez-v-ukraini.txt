Сполучені Штати оголосили про виділення понад $53 мільйонів на обладнання для ремонту та відновлення роботи електромереж в Україні, які постраждали від ракетних обстрілів з боку рф.

Про це йдеться в офіційному повідомленні Держдепартаменту США, яке отримав у своє розпорядження Укрінформ.

«Уряд Сполучених Штатів надає понад $53 мільйони на придбання критичного устаткування для електромереж. Це обладнання буде оперативно доставлено в Україну в екстреному порядку, щоби допомогти українцям пережити зиму»,- зазначається в документі.
Уточнюється, що комплект поставки включатиме розподільні трансформатори, автоматичні вимикачі, обмежувачі перенапруги та інше важливе устаткування.
Повідомляється також, що нова допомога надається на додаток до $55 мільйонів, виділених раніше на екстрену підтримку енергетичного сектора щодо закупівлі генераторів та іншого обладнання для постраждалих від ракетних атак рф населених пунктів в Україні. У цьому зв’язку в Держдепі висловили готовність продовжувати разом із союзниками й партнерами підтримувати зусилля України щодо відновлення критичної інфраструктури, а також реалізації енергетичного переходу, щоби не залежати від російського енергопостачання.
Як повідомлялося, з моменту вторгнення рф в Україну, адміністрація США у взаємодії з Конгресом надала Україні майже $32 мільярди допомоги, у тому числі $145 мільйонів на відновлення, підтримку та зміцнення енергетичного сектору України в умовах російських ракетних атак. При цьому кошти виділені на допомогу в таких сферах, як інтеграція в ЄС, регіональна торгівля електроенергією, підтримка сектору природного газу, підтримка ядерної безпеки, а також у вигляді гуманітарної допомоги в умовах відключень електроенергії в Україні.