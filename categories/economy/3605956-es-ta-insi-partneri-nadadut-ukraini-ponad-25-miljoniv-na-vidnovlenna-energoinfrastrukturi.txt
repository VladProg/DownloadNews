Євросоюз та інші міжнародні партнери України спрямують 25,5 млн євро через Фонд енергетичної підтримки України для найнагальніших потреб у відновленні енергетичної інфраструктури.

Як передає Укрінформ, по це повідомляє Міністерство енергетики України за результатами першого засідання Міжнародної енергетичної консультативної ради.
Зазначається, що засідання відбулося за участю єврокомісара з питань енергетики Кадрі Сімсон.
Кадрі Сімсон підкреслила, що міжнародна підтримка України набуває особливої ваги напередодні зимового періоду. Вона наголосила, що ЄС та інші міжнародні партнери на додаток до необхідного обладнання, яке вони разом з приватними енергетичними компаніями продовжують постачати в Україну, забезпечать надходження 25,5 мільйонів євро для покриття найнагальніших потреб через Фонд енергетичної підтримки України.
Окрім того, Євросоюз планує спрямувати 13 млн євро на відновлення пошкоджених росіянами лабораторій на Чорнобильській атомній електростанції та ще 3,5 млн євро через Міжнародне агентство з атомної енергії (МАГАТЕ) - для підтримки української атомної галузі.
Як повідомлялося, при Міністерстві енергетики України створена Міжнародна консультативна рада високого рівня для підтримки українських енергетиків.
Зранку 31 жовтня російські війська вчергове завдали масованого удару по об’єктах енергосистеми кількох областей України. Частину ракет збила ППО.
Фото: Міненерго