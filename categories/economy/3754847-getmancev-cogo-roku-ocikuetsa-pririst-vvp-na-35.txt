Підприємницького буму в Україні під час повномасштабної війни немає, але бізнес адаптується. Водночас цього року очікується приріст внутрішнього валового продукту на 3,5%.

Про це заявив у коментарі Українському радіо голова парламентського комітету з питань фінансів, податкової та митної політики, член фракції партії "Слуга народу" Данило Гетманцев, передає Укрінформ.
За його словами, нині не можна говорити про підприємницький бум в Україні: безперечно, страждають від агресії всі й передусім бізнес. "Тут мова йде і про безпосередні руйнування, і про релокацію, негативні очікування від продовження воєнних дій. Все це завдає істотної шкоди бізнесу. Ми бачили 29% падіння ВВП минулого року, і це, власне, є падінням бізнесу", – констатує депутат.
Однак з іншого боку, зазначає Гетманцев, бізнес сьогодні адаптується: спочатку він пристосувався до великої війни, потім – до енергетичної кризи, викликаної обстрілами з боку російських агресорів, зараз – до тривалої війни: "Ми це бачимо по цифрах: у нас є певні покращення щодо ситуації із зайнятістю, є приріст ВВП – за різними оцінками, це 3,5% в нинішньому році буде. Попри війну, наймасштабніший збройний конфлікт після 1945 року в Європі".
Усе це свідчить про те, що бізнес адаптується до тих реалій, які є, резюмує депутат. "Незважаючи на дуже обмежені фінансові можливості держави – більше 60% наших видатків складають військові видатки – на безпеку та оборону, держава робить усе можливе, аби бізнес пристосувався якомога швидше. Йдеться і про програму "5.7.9", у рамках якої з початку війни видано 137 млрд грн кредитів, і про програму "єРобота", яка постійно розширюється, зокрема і щодо ветеранського бізнесу, і про іпотечне кредитування, яке також стимулює розвиток будівництва в нашій країні", – зазначив Гетманцев.
Як повідомлялося, Міністерство економіки окреслило перспективи та фактори зростання економіки у цьому та наступному роках, враховуючи підрив Каховської ГЕС та вихід Росії із зернової угоди. Згідно з оновленими розрахунками міністерства, зростання внутрішнього валового продукту цьогоріч становитиме приблизно 3,2%, як і прогнозувалося на початку року.
За оцінками Мінекономіки, падіння ВВП у 2022 році становило 29,2%.