Україна пропонує збільшити кількість портів у межах Чорноморської зернової ініціативи.

Про це Президент України Володимир Зеленський сказав під час Міжнародного саміту з продовольчої безпеки «Grain from Ukraine», який пройшов в Києві 26 листопада, передає Укрінформ.
"Зернова ініціатива досі не працює, на жаль, на повну. росія намагається затягнути рух суден. Черга в Босфорі становить на сьогодні понад 80 кораблів. Ми виступаємо за збільшення числа портів та безстрокове продовження цієї важливої ініціативи, аби росія не заблокувала її знову і вкотре", - сказав Зеленський.

Відео: Офіс Президента, Телеграм
Президент України наголосив, що Україна буде виконувати свої експортні зобов’язання щодо постачання зерна і продовольства і іншої сільськогосподарської продукції на світовий ринок. Та нагадав, що в межах Чорноморської зернової ініціативи з українських портів вийшло майже 500 суден, з 12 млн тон агропродукції для 40 країн світу.
Однак, за його словами, повноцінне функціонування зернового коридору є недостатнім для забезпечення продовольчих потреб країн, яким загрожує голод.
В рамках ініціативи «Grain from Ukraine» продовольство буде направлятися до країн Африки та Азії, мета - врятувати від голоду до 5 млн людей.
«На цьому шляху Україна зробила перші кроки - відправила перші кораблі в середині листопада, 27 тисяч тон пшениці для Ефіопії. Сьогодні завантажується ще одне судно, це ще 30 тис тон пшениці для людей з Ефіопії. Зараз під завантаження до портів України йдуть ще три судна, вони доставлять понад 80 тисяч тон продовольчої пшениці для країн, що найбільше цього потребують», - сказав Зеленський.
Як повідомляв Укрінформ, у межах ініціативи «Grain from Ukraine» до кінця весни 2023 року Україна планує відправити не менше 60 суден зі своїх портів до країн яким загрожує посуха та голод - Ефіопії, Судану, Південного Судану, Сомалі, Ємену, Конго, Кенії, Нігерії.
Фото: president.gov.ua