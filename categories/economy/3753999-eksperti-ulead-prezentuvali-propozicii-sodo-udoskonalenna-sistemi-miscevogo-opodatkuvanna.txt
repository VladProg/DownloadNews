Експерти Програми «U-LEAD з Європою» презентували свої напрацювання щодо шляхів зміни розподілу податку на доходи фізичних осіб та удосконалення системи місцевого оподаткування в Україні.

Як передає Укрінформ із посиланням на сторінку Програми у Фейсбуці, це відбулося у межах обговорення проєкту Дорожньої карти реформи місцевого самоврядування, територіальної організації влади та адміністративно-територіального устрою.
«У фокусі уваги залишається питання пошуку шляхів зарахування частини ПДФО до місцевих бюджетів за місцем проживання платників податків», - зазначили в U-LEAD.

Загалом під головуванням заступниці міністра розвитку громад, територій та інфраструктури Олександри Азархіної було проведено конструктивні обговорення ключових питань посилення фінансової спроможності ОМС. Експерти U-LEAD взяли участь у серії стратегічних сесій, присвячених питанням місцевих фінансів.
Як повідомлялося, фахівці Програми беруть активну участь у різноманітних важливих заходах як в Україні, так і поза її межами. Зокрема, минулого тижня у Любліні вони долучилися до обговорення моделі місцевого самоврядування в Польщі та Україні обговорили.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.