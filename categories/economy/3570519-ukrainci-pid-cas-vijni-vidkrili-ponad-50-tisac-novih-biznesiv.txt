Українці під час війни відкрили понад 50 тисяч нових бізнесів.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
«З лютого до червня українці відкрили понад 50 000 нових бізнесів. Попри війну, виробляємо, запускаємо, будуємо, вигадуємо. Сміливо? Так. Тепер у нас є Made with bravery. Це офіційний маркетплейс України. На ньому продається одяг, взуття, аксесуари, товари для дому, їжа та багато іншого від найкращих українських виробників», - зазначив Федоров.
За його словами, Made with bravery дозволить іноземцям купувати українські бренди, а бізнесу - масштабуватися та знаходити нових клієнтів за кордоном. Це прибуток, робочі місця, можливість донатити та тримати економіку України на стабільному рівні, наголосив міністр.
«5% з кожного придбаного виробу йдуть на відбудову України через платформу United24. Тому кожна покупка на Made with bravery - цеглинка в наших нових стінах», - зазначив він.
Федоров також порадив українцям, розказати про це своїм іноземним друзям та ставати амбасадорами українського.
Як повідомляв Укрінформ, 17 травня Президент Володимир Зеленський підписав указ щодо ініціативи створення національного бренду United24 для об'єднання зусиль міжнародних партнерів у підтримці України.
За понад три місяці до платформи United24 долучилися люди зі 110 країн світу, а загальна сума благодійних внесків перетнула позначку 175 млн доларів.
Фото: НБУ