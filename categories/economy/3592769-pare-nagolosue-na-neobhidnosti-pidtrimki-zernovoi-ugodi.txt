Парламентська асамблея Ради Європи наголошує на необхідності підтримки “зернової угоди”, яка дозволила припинити блокаду Чорного моря.

Як передає кореспондент Укрінформу, про це йдеться у прийнятій 13 жовтня резолюції ПАРЄ за результатами термінових дебатів на тему: “Нова ескалація агресії російської федерації проти України” .
Зокрема, у резолюції ПАРЄ відмітила, що блокада Чорного моря припинилася після укладення під егідою Туреччини та ООН угоди про експорт зерна.
“Ця угода є внеском у вирішення глобальної зернової та продовольчої кризи, і її продовження є важливим для стійкості глобальної продовольчої безпеки. Тому Асамблея закликає держави-члени продовжувати надавати політичну підтримку для ефективного впровадження та продовження цього процесу”, - наголошується в резолюції.
Як повідомлялося, 13 жовтня постійний представник країни-агресора при ООН у Женеві геннадій гатілов заявив, що рф направила ООН перелік вимог і погрожує вийти із «зернової угоди» у випадку їх невиконання.
«Зернова угода» укладена Україною, рф, Туреччиною та ООН у Стамбулі 22 липня.