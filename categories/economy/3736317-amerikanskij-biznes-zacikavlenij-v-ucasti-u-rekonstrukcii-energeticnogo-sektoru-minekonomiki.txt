Американські інвестори зацікавлені брати участь у проєктах з відновлення та модернізації енергетичного сектору.

Як передає Укрінформ, такі перспективи співробітництва між Україною і США обговорили під час відеоконференції перший віцепрем’єр-міністр – міністр економіки України Юлія Свириденко, радник Держсекретаря США з питань енергетики Джеффрі Паєтт, повідомляє пресслужба Мінекономіки.
«Ми розробили короткостроковий та середньостроковий план дій, який не тільки визначає поточні потреби нашої країни, але й узгоджує їх зі стратегічним енергетичним баченням відновлення України, враховуючи цілі зеленого переходу та енергетичної безпеки. Він стане основою більш глобального плану щодо відновлення України у рамках Ukraine Facility й відкриє доступ до фінансування від Єврокомісії у розмірі 50 мільярдів євро... Ми бачимо вашу зацікавленість і розраховуємо на американських інвесторів, адже впевнені, що саме приватний сектор має стати основою відбудови нашої країни», - наголосила Свириденко.
За її словами, Україна в найближчі п’ять років буде зосереджуватись у створенні нових генеруючих потужностей на базі відновлювальної енергетики, створені балансуючих потужностей на базі ГЕС, а також розвивати маневрову децентралізовану генерацію. Також окремо буде приділятись увага проєктам з накопичення енергії та розвитку атомної генерації.
Ще одним напрямком відновлення української енергетики має стати модернізація та розширення систем передачі та розподілу, а саме розвиток «розумних» мікромереж та розширення пропускної здатності інтерконекторів, ліній передач між Україною та Словаччиною, Україною та Румунією.
В період до 2026 року Україна планує локалізувати виробництво енергетичного обладнання.
Своєю чергою Джеффрі Паєтт підтвердив наміри США підтримувати Україну, як під час війни, так і в період повоєнного відновлення. За його словами, американський бізнес вже сьогодні має планувати свою участь у проєктах з відновлення української енергетичної інфраструктури.
У Мінекономіки зазначають, що керівники американських компаній Baker Hughes, Bechtel, GE Vernona, Halliburton, Holtec, Invenergy, NuScale Power, Schneider Electric USA запевнили, що готові до тісної співпраці. Більшість з них підтвердили свою готовність створювати нові робочі місця в Україні й підтримувати енергетичний сектор у “зеленому” переході.
Як повідомлялося, до "інвестиційної коаліції" в Україну вже долучилися 400 міжнародних компаній.