Верховний Суд 3 серпня відмовив ТОВ «Тедіс Україна» у задоволенні касаційної скарги у справі про оскарження штрафу Антимонопольного комітету України у розмірі понад 274 млн грн, за несплату якого компанія зобов'язана сплатити пеню.

Як передає Укрінформ, про це повідомляє пресслжбу АМКУ.
Зазначається, що ця постанова Верховного Суду є остаточною та не підлягає подальшому оскарженню.
ТОВ «Тедіс Україна» оскаржувало також цей штраф у господарському суді, який став на його сторону, однак АМКУ надалі звернувся зі скаргою до апеляційної інстанції, яка підтримала законність рішення.
Після того як рішення апеляційної інстанції вступило в силу, компанія не сплатила штраф і до його розміру нараховувалася пеня. Станом на 3 серпня 2023 року відповідач не повідомив комітет про сплату штрафу і наразі пеня становить 274 млн грн.
У 2016 році АМКУ визнав, що ТОВ «Тедіс Україна», займаючи у період з 2013 року по вересень 2015 року монопольне становище на загальнодержавному ринку дистрибуції сигарет, зловживало ним. За порушення відповідача було оштрафовано на загальну суму понад 431 млн грн.
Цим же рішенням комітет зобов’язав товариство у двомісячний строк з дати його отримання припинити порушення та усунути причини їх виникнення, а надалі впродовж трьох років щомісячно звітувати АМКУ за встановленою формою про свої ціни та обсяги реалізації сигарет.
Штрафи товариство сплатило частинами протягом 2017-2020 років, однак додаткові зобов’язання не були виконані в повному обсязі. За це комітет у межах нової справи знову оштрафував ТОВ «Тедіс Україна» на 274 227 220 грн.
Як повідомляв Укрінформ, у 2019 році Антимонопольний комітет оштрафував на загальну суму 6,5 млрд грн дистрибутора тютюнових виробів ТОВ «ТЕДІС Україна» та його партнерів — тютюнові компанії за створення штучних бар'єрів на ринку дистрибуції сигарет.