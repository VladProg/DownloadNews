Іран звернувся із закликом до ісламських країн запровадити нафтове ембарго проти Ізраїлю та негайно розірвати дипломатичні зв’язки з Тель-Авівом.

Про це заявив міністр закордонних справ Ірану Хоссейн Амір Абдоллахян на терміновому засіданні Організації ісламського співробітництва (ОІС) у саудівському місті Джидда, передає Укрінформ із посиланням на IRNA.
У своєму виступі головний дипломат Тегерана наголосив, що ісламські країни мають ухвалити рішучу заяву із засудженням «звірств сіоністського режиму в Газі» та вжити практичних заходів стосовно дій Ізраїлю проти палестинців.
«Практичні заходи мають означати, що ісламські країни зупиняють увесь експорт нафти до Ізраїлю, а ті з них, які нормалізували дипломатичні відносини з єврейською державою (серед них Єгипет, Йорданія, Туреччина й Об’єднані Арабські Емірати – ред.), негайно розривають зв’язки з Тель-Авівом і висилають ізраїльських послів», - заявив Абдоллахян.
Як повідомляв Укрінформ, Реджеп Тайїп Ердоган за результатами засідання Організації ісламського співробітництва в Джидді заявив, що Туреччина докладатиме зусиль для встановлення гуманітарного припинення вогню в палестино-ізраїльському конфлікті, аби надалі забезпечити стабільність у регіоні.