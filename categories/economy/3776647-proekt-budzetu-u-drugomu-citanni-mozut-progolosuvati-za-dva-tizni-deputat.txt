Після того, як 19 жовтня бюджет був схвалений у першому читанні, він направляється для опрацювання до Кабінету міністрів, який має врахувати поправки профільного комітету. Відтак проєкт бюджету до другого читання парламент може отримати вже за два тижні.

Про це в ефірі Українського Радіо зазначив перший заступник голови Комітету Верховної Ради України з питань бюджету, член фракції партії "Батьківщина" Іван Крулько.
"Після того, як 19 жовтня бюджет був схвалений у першому читанні, він направляється для опрацювання до Кабінету міністрів. Кабмін мусить врахувати поправки, які ухвалив бюджетний комітет, а також доручення. Зокрема, це важливі поправки по пакетах НСЗУ, які стосуються лікування поранених, харчування, а також закупівлі медичного обладнання для тих лікарень, які знаходяться близько до межі, де ведуться бойові дії. Там є серйозна потреба, і ми такі поправки врахували під час бюджетного розгляду в бюджетному комітеті. І з цим переліком поправок мусить попрацювати уряд. І ми очікуємо, що за два тижні ми отримаємо документ до другого читання, який буде вже ухвалювати парламент", — прогнозує Крулько.
За словами Крулька, на національну безпеку та оборону виділяється 1,6 трлн грн. Це найбільші видатки, які складають понад половину державного бюджету. Всі програми розвитку згорнуті, практично не буде капітальних видатків. Щодо соціальної сфери, то це незначні збільшення пенсійного забезпечення та й взагалі прожиткового мінімуму приблизно на 300 грн. Але ці кошти повністю з'їдають ріст споживчих цін та інфляція, тому по суті громадяни України точно не стануть багатшими, а навпаки — рівень життя в Україні буде знижуватися.
"На жаль, уряд не знайшов жодних можливостей для того, щоби врахувати потребу і вирахувати соціальне забезпечення для людей по хоча б фактичному прожитковому мінімуму, який за підрахунками реальної ситуації, яка є, повинен складати приблизно 8500 грн. А в бюджеті закладено прожитковий мінімум у розмірі 2900 грн. Тобто це не дотягує навіть 40% від того прожиткового мінімуму, який мусить бути фактичним і від якого мають вираховуватися пенсії, виплати інвалідам і вся соціальна сфера", — коментує перший заступник голови Комітету Верховної Ради України з питань бюджету.
Як повідомляв Укрінформ, Верховна Рада ухвалила у першому читанні проєкт Державного бюджету України на 2024 рік.
Узгоджену після розгляду рекомендацій бюджетного комітету і депутатських поправок редакцію документа підтримали 285 парламентаріїв.