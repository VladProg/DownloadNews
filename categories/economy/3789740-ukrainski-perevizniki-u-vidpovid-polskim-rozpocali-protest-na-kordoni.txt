На пункті пропуску "Краківець - Корчова" українські перевізники провели мітинг у відповідь на блокування польськими протестувальниками перетину кордону вантажівками з Польщі в Україну.

Про це повідомляє кореспондент Укрінформу.
Мітинг перевізників на польсько-українському кордоні організували члени громадської організації "Міжнародні автомобільні перевізники України". До акції долучилися перевізники та водії разом із транспортом, загалом під польський кордон приїхало понад 30 вантажівок.
"Сьогодні – це попереджувальна акція – відповідь на блокування ключовим автошляхів польськими протестувальниками. До мітингу доєднались перевізники, водії із вантажним транспортом. Нас обурюють дії польських колег, оскільки в цей складний час замість того, щоб підтримати Україну вони створюють перепони", - сказав голова ГО "Міжнародні автомобільні перевізники України" Володимир Михалевич.
Організатори акції наголошують, що через військову агресію Росії всі опинилися в складній ситуації і треба разом вирішувати проблеми. Українці вдячні полякам за допомогу в цей складний час, але війна не завершена, тому країни і надалі мають працювати разом.

На думку українських водіїв, ситуація, яка виникла, несе непомірну шкоду економікам обох країн, тому вони закликають польських колег не боротися один з одним, а об’єднатись, щоб підтримувати продовольчу безпеку світу, а головне – разом боротись за перемогу.
Автомобілісти наразі не планують блокувати рух авто і не перешкоджатимуть роботі пункту пропуску, адже розуміють, наскільки стратегічно вважливими є пункти пропуску. Їхня мета – привернути увагу польських блокувальників, щоб ті зрозуміли, що блокування шкодить не лише Україні, а й Польщі і зводить нанівець допомогу, яку їхня країна надає Україні.
«Втратить Україна – втрачатиме Польща!», – вигукують українські перевізники.
Учасники наголошують, що треба припинити спроби усунути українських перевізників з ринку через блокування експортних шляхів, натомість допомогу мають отримувати всі перевізники, які зазнають збитків через розвʼязану Росією війну.
Мітинг на пункті пропуску "Краківець-Корчова" триватиме до 21 години, і якщо не буде реакції з боку польських протестувальників, акції будуть повторюватися, але їх умови вже будуть не попереджувальні.







Українські перевізники у відповідь польським розпочали протест на кордоні / Фото: Анастасія Смольєнко, Укрінформ





































Як повідомляв Укрінформ, польські перевізники розпочали безстроковий протест 6 листопада. Серед основних вимог до Уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня. Страйк призвів до повної зупинки руху на трьох прикордонних пунктах пропуску між Польщею та Україною: "Дорогуськ - Ягодин", "Корчова - Краківець", "Гребенне - Рава-Руськ".
На кордоні утворилися величезні черги з українських вантажівок. Подекуди вони сягають по 40 км в обидва боки, а польські паркінги для багатьох водіїв стали місцем тимчасового проживання.