Міністерство цифрових трансформацій уможливило купівлю нових військових облігацій «Ялта» у застосунку «Дія».

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Ялта вже 9 років під російською окупацією. Але ми всі сподіваємося, що найближчим часом відпочинемо на ялтинському узбережжі. Головне – 24/7 працювати на перемогу та допомагати Силам оборони. Запустили військову облігацію Ялта в Дії. Щоб ви стали інвесторами деокупації міста. Кожна гривня з облігації допомагає підтримати економіку країни», - зазначив він.
Федоров нагадав, що, купуючи облігації в «Дії», українці не сплачують додаткову комісію продавцю або податок з отриманого доходу, а отримують гарантований прибуток.
Як повідомлялось, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня 2022 року.
Фото: Мінцифри