Правлячі партії Болгарії досягли домовленостей, серед яких відмова від імпорту сирої нафти з Росії вже у березні 2024 року, аби уникнути політичної кризи в країні.

Як передає Укрінформ, про це повідомляє The Sofia Globe.
Згідно з домовленостями від 17 листопада, виключення для імпорту російської нафти буде достроково скасовано в два етапи.
Так, вже з 1 січня 2024 року буде призупинено квотування експорту, а з 1 березня 2024 року імпорт і переробка російської нафти буде припинено назавжди.
«Рішення, знайдене для відступу (від імпорту нафти з РФ – ред.), корисне для болгарських громадян, тому що, з одного боку, воно зупиняє експорт і гроші, що йдуть до Росії, а з іншого боку, воно гарантує відсутність потрясінь на внутрішньому паливному ринку», — сказав глава Мінфіну Ассен Васільєв.
Зазначається, що ці домовленості між партіями правлячої коаліції у Болгарії дозволять провалити голосування щодо вотуму недовіри уряду країни на чолі з прем’єр-міністром Ніколаєм Денковим, яке має відбутися 22 листопада.
Як повідомляв Укрінформ, Болгарія та кілька інших країн Євросоюзу звільнені від заборони ЄС на імпорт російської сирої нафти до кінця 2024 року. Наприкінці вересня парламент Болгарії схвалив постанову про поступове припинення імпорту російської сирої нафти вже до жовтня 2024 року.
Минулого тижня Politico в своєму розслідування виявило, що скориставшись своїм унікальним звільненням від заборони ЄС на постачання російської нафти, Болгарія дозволила мільйонам барелів московської нафти потрапити на російський нафтопереробний завод на своїй території, який потім експортував різні види нафтопродуктів за кордон, зокрема до країн ЄС.