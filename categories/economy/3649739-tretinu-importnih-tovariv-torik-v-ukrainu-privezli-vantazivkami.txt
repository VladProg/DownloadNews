Понад 30 млн тонн імпортних товарів за минулий рік було доставлено в Україну загалом, з них майже 11 млн тонн – вантажівками.

Як передає Укрінформ, про це повідомляє Міністерство інфраструктури у Фейсбуці.
«Обсяг імпорту найбільш стрімко збільшувався з березня до травня. У цей час галузі вдалося повернутись до обсягу міжнародних автомобільних вантажних перевезень, який Україна мала до повномасштабного вторгнення росії. Від травня до останнього дня року обсяг імпортних товарів, які були ввезені в країну автотранспортом, постійно і поступово збільшувався», – йдеться у повідомленні.

Зазначається, що на другому місці за обсягом завезеного в країну імпорту залізниця (9,89 млн тонн), а на третьому - морський транспорт (7,16 млн тонн).

Лідером в експорті товарів з України за підсумками 2022 року став морський транспорт із 53,86 млн тонн, на другому місці – залізниця (33,73 млн тонн), а на третьому – автомобільний транспорт (12 млн тонн).
«Загалом у 2022 році Україна експортувала майже 99,8 млн тонн товарів та імпортувала понад 30,34 млн тонн товарів. Вартість експорту склала майже 44,2 млрд дол, а імпорту – більш як 54,5 млрд дол.», – йдеться у повідомленні.

Зазначається, що ключовими факторами нормалізації торговельної логістики в 2022 році стали укладання з ООН та Туреччиною «Зернової ініціативи», яка дозволила розблокувати порти Великої Одеси, та підписання Угоди про лібералізацію вантажних автомобільних перевезень з ЄС.

Також покращенню логістики посприяли розвиток прикордонної інфраструктури, зокрема збільшення пропускної спроможності існуючих автомобільних та залізничних пунктів пропуску, відкриття нових, нарощування вантажоперевалки в портах Дунайського портового кластеру.
Як повідомлялося, за 2021 рік порівняно з 2020 роком імпорт товарів збільшився на 34,0%, до 72,82 млрд дол., експорт – на 38,4%, до 68,09 млрд дол. За 2021 рік імпорт послуг в Україну збільшився на 32,9%, до 7,59 млрд дол., експорт – на 14,2%, до 13,16 млрд дол.