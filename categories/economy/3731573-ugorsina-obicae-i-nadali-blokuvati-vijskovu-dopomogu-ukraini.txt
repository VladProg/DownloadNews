В Угорщині заявили, що й надалі будуть блокувати кошти Євросоюзу на військову допомогу Україні, якщо Київ не виключить угорський банк OTP зі списку міжнародних спонсорів війни.

З такою заявою під час брифінгу виступив міністр закордонних справ Угорщини Петер Сійярто, передає Укрінформ.
"Наша позиція зрозуміла: доти, доки OTP не буде вилучено з цього списку, Угорщина не буде підтримувати будь-яке фінансування всередині ЄС для поставок озброєнь Україні", - сказав Сійярто.
За його словами, йдеться не лише про 500 млн євро, які уряд країни вже заблокував, а й про пропозиції щодо допомоги Україні в майбутньому.
Глава МЗС Угорщини підкреслив, що доводи Києва на користь того, щоб банк був у цьому списку, "сміхотворні", і що сама фінансова організація стежить за тим, щоб її участь у банківському секторі РФ не перевищувала 0,1%.
Як раніше повідомляло агентство, прем’єр-міністр Чехії Петр Фіала заявив перед початком другого дня засідання Європейської ради про те, що запропонована його країною фінансова підтримка країнам, які приймають українських біженців, перебуває «під загрозою зриву» через позиції Польщі та Угорщини.