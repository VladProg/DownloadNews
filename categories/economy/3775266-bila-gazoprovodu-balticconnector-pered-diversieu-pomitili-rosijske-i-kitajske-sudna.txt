Центральна кримінальна поліція Фінляндії у межах розслідування інциденту на підводному газопроводі Balticconnector перевіряє інформацію про китайське судно «Newnew Polarbear» та російське судно «Севморпуть», які перебували у районі на момент витоку.

Як передає Укрінформ, про це повідомляється у пресрелізі на сайті відомства.
«За відкритими джерелами встановлено, які судна перебували у районі (газопроводу Balticconnector – ред.) на момент інциденту. Слідчі заходи були зосереджені на кількох суднах, таких як «Newnew Polarbear» та «Севморпуть», а також інших, які, згідно із даними перебували в цьому районі на момент пошкодження», – заявив детектив Національного бюро розслідування Рісто Лохі.
Окрім руху суден, Фінляндія разом з іншими країнами також досліджує історію їх експлуатації та попередню діяльність, йдеться у пресрелізі.
Як повідомлялося, 8 жовтня оператори газотранспортних систем Фінляндії та Естонії повідомили про ймовірний витік газу на газопроводі Balticconnector після того, як було зафіксовано "незвичне падіння тиску в морському газопроводі між двома країнами".
Клапани на 77-кілометровому морському газопроводі Balticconnector наразі перекриті, причина витоку встановлюється.