За період дії воєнного стану в Україні у межах Державної програми «Доступні кредити 5-7-9%» бізнесу видано кредитів на 54 млрд грн.

Як передає Укрінформ, про це Прем’єр-міністр України Денис Шмигаль повідомив під час засідання уряду.
"Уряд продовжує підтримувати бізнес через програми пільгового кредитування. За період дії воєнного стану в Україні у межах Державної програми «Доступні кредити 5-7-9%» видано позик на 54 млрд грн для більш ніж 13,5 тисячі бізнесів", - сказав Шмигаль.
За його словами, сьогодні уряд також затвердить постанову, яка дозволяє залучити до 60 млн грн пільгового кредиту підприємствам, які через війну втратили свої виробничі потужності. Мова про потужності, які були зруйновані, пошкоджені або розташовані на окупованих територіях. Ця нова програма дозволить відновити роботу частини бізнесів. Кредит буде надаватися на інвестиційні цілі або на фінансування оборотного капіталу. Держава забезпечує до 80% тіла кредиту перед банком. Позика надається до 5 років. Нове або оновлене підприємство не може розташовуватися ближче, ніж за 50 кілометрів до лінії бойових дій.
"Ми знаємо, що в Україні є десятки й сотні бізнесів, які готові відновлювати роботу, інвестувати власні кошти, повертати працівників, але їм потрібна була додаткова підтримка від держави. Таку підтримку ми тепер надаватимемо. Будуть продовжуватися і дві інші урядові програми: виплати бізнесу, який наймає переселенців, і програма безповоротних грантів єРобота. У межах програми виплат за найм переселенців Уряд уже виплатив близько 150 млн грн. Мова йде про більш ніж 13 тисяч працівників, які отримали роботу", - зазначив Шмигаль.
Він наголосив, що і в наступному році уряд продовжить програми допомоги українському бізнесу, аби поступово відновлювати нашу економіку.
"Сильна та стійка економіка — це один зі стовпів для нашої перемоги над ворогом. Тому кожен, хто сьогодні працює, інвестує, наймає людей і платить податки, робить важливий вклад у майбутню перемогу України", - підкреслив Шмигаль.
Як повідомлялося, програму «Доступні кредити 5-7-9%», яка стартувала в Україні 1 лютого 2020 року, реалізує Фонд розвитку підприємництва (ФРП). На сьогодні ФРП уклав угоди про співробітництво з 44 банками.
Фото: НБУ