Уряд ухвалив рішення про передачу в управління ПАТ «Укрнафта» арештованих активів, які належали російській Татнафті. Серед них близько 100 АЗС.

Про це повідомляє Національне агентство України з питань розшуку та менеджменту активів (АРМА), передає Укрінформ.
«За пропозицією АРМА та Міненерго уряд сьогодні прийняв рішення про передачу в управління державній компанії близько 100 АЗС, нафтобази та низку транспортних засобів, які належать російській Татнафті», - йдеться в повідомленні.
Наголошується, що управителем арештованих активів, які знаходяться в Харківській та Полтавській областях, стала найбільша нафтогазодобувна компанія України ПАТ «Укрнафта».
Пріоритетне завдання для управителя полягає у відновленні роботи автозаправних комплексів та забезпеченні доходів бюджету від їх комерційного використання.
Для недопущення подальших збоїв у функціонуванні активу та з метою його оперативної передачі в управління було використано спеціальну процедуру визначення управителя за розпорядженням Кабміну, передбачену ст. 21-1 Закону про АРМА.
Як повідомлялося, Кабінет Міністрів розпорядженням від 23 травня 2023 року погодив пропозицію АРМА та Міністерства оборони щодо передачі в управління ПАТ «Укрнафта» активів ВК «Укрнафтобуріння». Укрнафті та Міноборони доручено вжити дієвих заходів, аби запобігти перериванню функціонування активів та/або ризику збою у постачанні природного газу.