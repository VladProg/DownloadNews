Україна отримала 1,25 млрд дол. від Сполучених Штатів Америки через Цільовий фонд Світового банку. Кошти буде спрямовано на виплати пенсій, зарплати працівників охорони здоров’я та виплати співробітникам ДСНС.

Як передає Укрінформ, про це повідомляє пресслужба Міністерства фінансів.
"28 квітня до державного бюджету України надійшли грантові кошти у розмірі 1,25 млрд доларів США від Сполучених Штатів Америки. Фінансування надано через Цільовий фонд Світового банку у рамках четвертого додаткового фінансування для Проєкту «Підтримка державних видатків для забезпечення стійкого державного управління в Україні» (PEACE)", - йдеться в повідомленні.
Зазначається, що від початку повномасштабного вторгнення рф Україна отримала від США близько 16,7 млрд дол. у формі грантів.
“Партнерство з США та командою Світового банку під час війни дозволяє уряду України фінансувати першочергові соціальні видатки у повному обсязі. Водночас допомога у формі грантів не збільшує боргове навантаження та сприяє стабілізації фінансової системи”, — сказав міністр фінансів України Сергій Марченко.
Кошти від США буде спрямовано на забезпечення пенсійних виплат, окремих програм державної соціальної допомоги (виплати ВПО), зарплат працівників охорони здоров’я та виплат співробітникам ДСНС.
Як повідомлялось, PEACE — це спільний проєкт України, Міжнародного банку реконструкції та розвитку (МБРР) та Міжнародної асоціації розвитку (МАР) на загальну суму 14,9 млрд доларів та 1,4 млрд євро. Він включає позики МБРР, кредити МАР, гранти Цільового фонду багатьох донорів.