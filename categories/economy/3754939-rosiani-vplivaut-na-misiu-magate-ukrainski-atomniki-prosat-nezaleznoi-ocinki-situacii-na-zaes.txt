Державна інспекція ядерного регулювання (ДІЯРУ) пропонує провести незалежну оцінку стану радіаційної та ядерної безпеки на тимчасово окупованій Запорізькій атомній електростанції (ЗАЕС).

Таку думку висловив в. о. голови ДІЯРУ Олег Коріков, передає Укрінформ з посиланням на пресслужбу інспекції.
"І так доволі складна ситуація на майданчику ЗАЕС погіршується з кожним днем. І далі так тривати не може. Держатомрегулювання пропонує, по-перше, розглянути можливість незалежної та прозорої оцінки ядерної безпеки на майданчику ЗАЕС міжнародною експертною групою, без участі представників країни-агресора. І, по-друге, вивчити можливість створення міжнародного центру оцінки ядерної безпеки та захищеності зі штаб-квартирою в Києві", - сказав Коріков.
Він наголосив, що у звітах місії МАГАТЕ на ЗАЕС лише фіксуються факти, але не надається оцінка цим фактам з точки зору відповідності стандартам безпеки МАГАТЕ та міжнародно визнаним критеріям ядерної безпеки. Крім того, фахівці міжнародного агентства досі не отримали повного доступу до ключових ділянок майданчика. Робота команди місії дуже обмежена та відбувається під впливом російських окупантів.
За словами Корікова, останнім часом заяви МАГАТЕ мають заспокійливий характер, не повною мірою відображають гостроту реальної ситуації на майданчику ЗАЕС та можуть формувати хибну думку світової атомної спільноти про те, що ситуація на окупованій станції нормалізується, є прогнозованою та контрольованою.
Як повідомлялося, ЗАЕС перебуває в окупації із 4 березня 2022 року. За цей час росіяни неодноразово порушували принципи ядерної безпеки, розміщуючи на території ЗАЕС військову техніку, мінуючи територію та тероризуючи персонал станції.
Фото: Енергоатом