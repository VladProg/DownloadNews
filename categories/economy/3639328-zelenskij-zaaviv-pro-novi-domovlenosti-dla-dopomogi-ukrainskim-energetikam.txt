Президент Володимир Зеленський повідомив, що за результатами його візиту до Сполучених Штатів Америки досягнуто нові домовленості щодо допомоги українським енергетикам.

Про це він сказав у своєму вечірньому відеозверненні, передає Укрінформ.
Зокрема, Зеленський, нагадав, що сьогодні відзначається професійне свято енергетиків - людей, “які дають нам нормальність, сучасність і саме той рівень добробуту, який держава-терорист хоче знищити”.
“Сьогодні день працівників і працівниць енергетики. Я вітаю усіх вас, захисники, захисниці українського світла і дякую вам за вашу роботу. Вам на допомогу також веземо нові домовленості”, - сказав Президент.

Як повідомлялося, 22 грудня в Україні відзначається День енергетика – професійне свято працівників енергетики та електротехнічної промисловості.
Із 10 жовтня російська федерація завдає масованих атак ракетами і дронами по енергетичній інфраструктурі, у зв'язку з чим наявний значний дефіцит в системі електропостачання і застосовуються планові та аварійні відключення електрики споживачам.
Напередодні Президент Володимир Зеленський здійснив візит до Сполучених Штатів Америки, де зустрівся з Президентом США Джозефом Байденом і виступив у Конгресі.
Фото: ОП