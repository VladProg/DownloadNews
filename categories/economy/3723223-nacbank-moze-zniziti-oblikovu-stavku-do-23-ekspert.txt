У четвер правління Національного банку України, ймовірно, оголосить про зниження ставки рефінансування з 25% до 23%.

Такий прогноз у коментарі Укрінформу зробив президент інвестиційної групи “Універ” Тарас Козак.
Причиною можливого рішення про перегляд ключового показника, що визначає вартість грошей для вітчизняної економіки, експерт назвав доволі швидке як на воєнні часи відновлення ділової активності та низки інших показників, і передовсім - істотне сповільнення інфляції.
“Нацбанк не очікував на таке швидке відновлення. Тому його інфляційний прогноз на нинішній рік був вищим 20%, урядовий — ще гірший. Тим не менше економіка призвичаїлася, і зараз можна купити фактично все, чого потребують українці. Якщо ж пропозиція зростає, ціни йдуть униз. Очікую, що той рівень інфляції, який маємо зараз — 15% у цьому році та менш як 10% в наступному, - збережеться”, - сказав Козак.
У Нацбанку також переглядають прогноз, тому цілком ймовірно вже сьогодні оголосять про початок процесу зниження облікової ставки, який раніше планували лише на кінець року.
“Думаю, в четвер буде дуже цікавий виступ голови Нацбанку за підсумками засідання Комітету з монетарної політики. І цілком можливе зниження облікової ставки орієнтовно на 2% - до 23%. Це, звичайно ж, не запустить кредитування, яке зараз відбувається не за тими ставками, які пропонує Нацбанк, а в межах різних пільгових програм, що фінансуються урядом”, - пояснив Козак.
З іншого боку, можливе падіння дохідності ОВДП (зараз дохідність довгострокових цінних паперів 17-20%), припускає експерт.
"Якщо регулятор почне знижувати облікову ставку, думаю, Мінфін зможе дешевше залучати необхідний для фінансування бюджету ресурс", - підсумував Козак.
Як повідомляв Укрінформ, Національний банк України у січні 2022 року підняв облікову ставку до 10%. З початком військової агресії рф ставка залишалася незмінною. А 3 червня минулого року ставку рефінансування підвищили одразу до 25%. Відтоді показник не переглядався: у Комітеті з монетарної політики не бачили підстав для зниження ключової ставки.