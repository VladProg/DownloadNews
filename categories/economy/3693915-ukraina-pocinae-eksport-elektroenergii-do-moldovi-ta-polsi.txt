НЕК «Укренерго» провело перший аукціон з розподілу пропускної спроможності міждержавних мереж для експорту електроенергії у Молдову; день постачання - 11 квітня.

Як передає Укрінформ, про це повідомляє НЕК «Укренерго» у Фейсбуці.
«За результатами аукціону було розподілено 51% (330 з 650 МВт) всієї доступної пропускної спроможності мереж у цьому напрямку серед чотирьох учасників. Зважаючи на війну в Україні та пов'язані з цим ризики, наразі доступ до міждержавних перетинів розподіляється лише на короткостроковий період на добових аукціонах», – ідеться у повідомленні.
Зазначається, що сьогодні, 10 квітня, відбудеться аукціон з розподілу 80 МВт пропускної спроможності міждержавного перетину у напрямку Польщі на дату постачання 12 квітня. Також зараз узгоджується можливість відкриття експорту до Словаччини.
Як повідомлялося, нещодавно Міненерго прийняло рішення відновити експорт електроенергії у Європу за умови першочергового забезпечення українських споживачів та надлишку виробництва електроенергії в енергосистемі.