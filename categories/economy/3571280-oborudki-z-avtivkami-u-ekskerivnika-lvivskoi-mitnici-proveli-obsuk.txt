ДБР провело обшук у екскерівника Львівської митниці Данііла Меньшикова, він був виконувачем обов’язків начальника з грудня 2021 по серпень 2022 року та фігурує у справі розмитнення авто за нульовою ставкою вже після скасування пільгового режиму.

Про це повідомила пресслужба Теруправління ДБР у Львові, передає Укрінформ.
«Працівники ДБР провели обшуки на території митного поста, а також у помешканнях колишнього керівника Львівської митниці та його заступників та відкрили кримінальне провадження щодо службових осіб Львівської митниці, які незаконно звільняли від сплати митних платежів ввезені з-за кордону автомобілі», - йдеться у повідомленні.

З 1 липня 2022 року Верховна Рада скасувала своє рішення щодо звільнення від митних платежів транспортних засобів, що ввозяться в країну. Однак, за словами правоохоронців, працівники одного з митних постів Львівської митниці цього «не помітили». За оперативними даними, вони ще майже тиждень у липні оформляли ввезені автомобілі за нульовою ставкою.

Як зазначають у ДБР, за такої схеми зацікавленим особам вдалося завезти до України без сплати мита понад 60 транспортних засобів, через що до бюджету не надійшли мільйони гривень митних платежів. Загальна сума завданих збитків встановлюється.

Вилучені копії документів та чорнові записи, мобільні телефони та готівка. Розслідування триває.
Кримінальне провадження відкрито за фактами зловживання владою та службового підроблення (ч. 2 ст. 364, ч. 2 ст. 366 КК України).

Санкції статей передбачають покарання у вигляді позбавлення волі на строк до 6 років.
Як повідомлялося, Данііл Меньшиков перебував на посаді в.о. керівника Львівської митниці з грудня 2021 року. У серпні 2022 року його замінив Олег Шахрай.
Фото: ДБР