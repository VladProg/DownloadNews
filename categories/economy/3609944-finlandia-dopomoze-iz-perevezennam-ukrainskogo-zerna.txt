Фінляндія допоможе транспортуванню судна Всесвітньої продовольчої програми (ВПП) з перевезення зерна з України до Сомалі.

Про це йдеться у прес-релізі Міністерства закордонних справ країни, передає Укрінформ із посиланням на Yle.
Водночас Фінляндія збільшить гуманітарну допомогу країнам Африканського Рогу, де понад 20 мільйонів людей потребують продовольчої допомоги. Ці країни особливо залежать від імпорту зерна з росії та України, тому наслідки російської агресії сильно б'ють по регіону.
За даними Міністерства закордонних справ, наразі Фінляндія виділяє загалом 15,7 млн ​​євро як гуманітарну допомогу регіону. З них майже 7 млн євро підуть на підтримку транспортування зерна по лінії ВПП.
«Дуже важливо, щоб постачання зерна з України до країн Африканського Рогу тривали, і в цьому ми підтримуємо Всесвітню продовольчу програму», – зазначив міністр розвитку та зовнішньої торгівлі Вілле Скіннарі (СДП).
Фінську гуманітарну допомогу надають також УВКБ ООН, Фінський Червоний Хрест та Міжнародний комітет Червоного Хреста.
Як повідомлялося, 22 липня у Стамбулі було підписано Ініціативу щодо безпечного транспортування зерна та інших продуктів з портів «Одеса», «Чорноморськ» та «Південний».