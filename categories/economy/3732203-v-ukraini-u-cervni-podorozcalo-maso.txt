В Україні у червні 2023 року, порівняно з травнем цього року, роздрібні ціни в середньому зросли: свинина - 1,7%, яловичина - 3,6% курячий окіст - 2,2%, індичатина - 1,5% .

Як передає Укрінформ, про це повідомляє пресслужба асоціації "Свинарі України".
"За перший місяць літа ціни на свинину в мережах роздрібної торгівлі зросли 3,4 грн/кг чи на 1,7% у середньому, свідчать підсумки червневого моніторингу цін супермаркетів аналітичного відділу АСУ. Так, якщо на початку місяця кілограм охолодженої свинини коштував 202,7 грн/кг, то у кінці червня його ціна зросла до 206,07 грн/кг, а середній показник за аналізований період склав 204,6 грн/кг, що на 1% вище за його травневий рівень", - йдеться у повідомленні.
Зазначається, що у червні не усі позиції на свинину зросли в ціні однаково. Зокрема, ціна тазостегнової частини, наприкінці червня становила 192,15 грн/кг, що на 4,6% чи 8,4 грн/кг вище ніж на його початку. При цьому, в середньому у червні тазостегнова частина подорожчала на 1,3% у порівнянні з травнем.
Крім того, на 5,3 грн/кг (2,1%) зросла ціна ошийка, склавши 255,9 грн/кг у кінці місяця. За словами аналітиків, саме ця сезонно затребувана товарна позиція найвідчутніше подорожчала порівняно з її середньою травневою ціною: так, якщо місяцем раніше його ціна коливалася в межах 238-250 грн/кг, то на початку літа згаданий максимум став стартом для подальшого зростання. При цьому, і ціни, і темпи приросту інших преміальних частин (вирізка, корейка, стейк) помітно нижчі.
В АСУ відзначають, що позитивні цінові коливання торкнулися й інших видів м’яса. Зокрема, упродовж червня середня ціна яловичини зросла на 3,6%, курячі груднина та окіст додали 1,2% та 2,2%, відповідно, ціна індичатини зросла на 1,5% у середньому.
Як повідомляв Укрінформ, за попередніми даними митної статистики, упродовж січня-червня 2023 року Україна імпортувала 5,7 тис. т свіжої, охолодженої та мороженої свинини, що у 5,5 раза менше, ніж за аналогічний період торік, коли було імпортовано 31 тис. т.