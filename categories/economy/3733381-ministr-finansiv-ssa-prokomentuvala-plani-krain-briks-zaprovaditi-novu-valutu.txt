Міністр фінансів Сполучених Штатів Джанет Єллен вважає, що долар США залишиться домінуючою валютою в міжнародній торгівлі, й альтернативи в осяжному майбутньому не буде.

Про це вона заявила на пресконференції в посольстві Сполучених Штатів у Пекіні, завершуючи свій візит до КНР, передає Укрінформ із посиланням на Reuters.
Відповідаючи на запитання про плани країн БРІКС – Бразилії, Індії, Росії та Китаю – запровадити нову валюту, Єллен сказала, що очікує, що долар США залишиться домінуючою валютою в міжнародній торгівлі.
«Усі відомі мені дані показують, що долар США використовується в переважній більшості міжнародних (торгових – ред.) операцій, у близько 90 відсотках, і я не думаю, що існує альтернатива, яка могла б змінити це в осяжному майбутньому», - сказала Єллен.
Як повідомляв Укрінформ, Південна Африка прийме саміт блоку БРІКС у серпні, як і планувалося. Таке рішення було прийняте на тлі припущень щодо перенесення саміту до Китаю, щоб президент Росії Володимир Путін міг бути присутнім у ПАР.
Фото: GETTY IMAGES