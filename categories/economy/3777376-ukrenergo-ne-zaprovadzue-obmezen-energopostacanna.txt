НЕК "Укренерго" станом на 23 жовтня не вводить ліміти споживання; виробництво електроенергії покриває потреби всіх категорій споживачів.

Як передає Укрінформ, про це повідомляє пресслужба компанії у Фейсбуці.

"Електроенергії, виробленої українськими електростанціями, достатньо для забезпечення потреб всіх побутових та юридичних споживачів. «Укренерго» не бачить підстав для обмежень в енергосистемі, якщо не буде нових обстрілів. Ліміти споживання не запроваджувались", - йдеться у повідомленні.
Зазначається, що 22 жовтня максимум споживання електроенергії був на рівні попередньої неділі, 15 жовтня.
Повідомляється також, що у понеділок, 23 жовтня, імпорт електроенергії здійснюється у вечірні години зі Словаччини та Молдови загальним обсягом 78 МВт-год. Експорт здійснюється до Словаччини та Молдови у нічні та денні години із загальним обсягом 2 237 МВт-год.
Як повідомлялося, одна із теплоелектростанцій Групи ДТЕК зазнала пошкоджень внаслідок російського обстрілу увечері 22 жовтня.