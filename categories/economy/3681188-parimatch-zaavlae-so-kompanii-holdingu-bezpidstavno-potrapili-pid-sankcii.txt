ТОВ Parimatch заявляє, що компанії холдингу постійно потрапляють у санкційні списки без обґрунтування та без розслідувань або судових рішень.

Як передає Укрінформ, відповідна заява опублікована на сайті холдингу.
"Однак після початку широкомасштабного вторгнення росії на територію України окремими працівниками Служби безпеки України створюється тиск на компанію", - йдеться у тексті заяви.
Parimatch заявляє, що десятки компаній холдингу постійно додаються до санкційних списків, не маючи жодного обґрунтування, без розслідувань або судових рішень. Крім цього, постійно блокується робота платіжних систем, здійснюється вплив на банківську систему і її менеджерів, а також створюється підґрунтя щодо відкриття кримінальних справ за тяжкими статтями, такими як державна зрада, здійснення колабораційної діяльності працівниками компанії та партнерами.
У Parimatch зазначають, що у соцмережах та медіа неодноразово розповсюджувалася маніпулятивна і недостовірна інформація, фальсифікувалися дані щодо компанії, її власників, з метою руйнування ділової репутації, та висвітлення компанії в негативному світлі.
З початку війни бренд Parimatch припинив діяльність на території росії, заборонив будь-яке використання бренду, технічних рішень компанії та будь-яку присутність на території країни-агресора. Зокрема, це підтверджують офіційні висновки та висновки міжнародної̆ юридичної компанії Mayer Brown.
Крім цього, Parimatch заявляє, що на постійній основі допомагає країні у боротьбі з ворогом та підтримує населення. Компанія має численні державні і військові подяки, в тому числі від Президента України. Загальна сума допомоги становить понад 500 млн грн.
У компанії вважають, що щодо неї та її працівників фактично здійснюється економічний та психологічний тероризм.
"Українську компанію, яка є платником податків і роботодавцем для більш ніж 2000 українців, виштовхують з ринку України, шляхом блокування будь-якої діяльності", - додають у Parimatch.
При цьому, у компанії повідомляють, що протягом усього часу військового вторгнення рф в Україну до Parimatch не надходили запити від СБУ щодо роз’яснень зупинки франшизи в росії.
Parimatch звертається до Президента України з проханням дати доручення перевірити викладені факти.
Як повідомляв Укрінформ, Президент України Володимир Зеленський указом №145/2023 ввів у дію рішення РНБО від 10 березня 2023 року про санкції проти фізичних і юридичних осіб, пов'язаних, зокрема, з букмекерським та лотерейним бізнесом.
Більшість фізосіб, проти яких запроваджено санкції - громадяни росії. Окрім того, під обмеження підпали громадяни Великої Британії, Польщі, Нідерландів, Туреччини, Кіпру.
Серед підсанкційних юридичних осіб такі компанії, як "Спортлото", "Спортбет", "Бет.Ру", "Бетсіті", "Матчбет", а також ТОВ "Паріматч", Паріматч Фаундейшн, Паріматч Юнайтед Інвестментс Лімітед та інші. Санкції запроваджено на 50 років.
Фото: parimatch.kg