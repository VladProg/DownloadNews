Королівство Нідерландів надасть підтримку для реалізації проєктів з відновлення та модернізації систем зрошення в Україні.

Як передає Укрінформ, про це повідомила пресслужба Міністерства аграрної політики та продовольства за результатами зустрічі представників міністерства з послом Королівства Нідерландів в Україні Єннесом де Молом.
Зазначається, що сторони обговорили можливості співпраці та подальший план дій для реалізації проєктів з відновлення та модернізації систем зрошення і дренажу, а також реформу управління та сталого використання цих систем.
«Попри війну, Мінагрополітики проводить реформу в управлінні зрошувальними та дренажними системами. Наша мета – ефективне втілення цієї реформи. Ми шукаємо партнерів, щоб запровадити в Україні найкращі практики світового досвіду», – зауважив заступник міністра аграрної політики та продовольства України Віталій Головня.
За його словами, відповідно до нової аграрної політики та рекомендацій ЄС, Мінагрополітики працює над проєктами з відновлення та реконструкції меліоративних систем, залучає інвестиції для забезпечення сталого виробництва агросектору.
«Ми будемо вдячні Нідерландам за допомогу в розробці та втіленні проєктів з відновлення меліоративної системи, реалізації нових інноваційних проєктів з меліорації в Україні, залученні коштів ЄС та СБ, інших донорів», – додав заступник міністра.
Де Мол підтвердив зацікавленість Нідерландів у спільних проєктах та запевнив, що уряд його країни шукатиме можливості для фінансової підтримки, розвитку міждержавних зв’язків в аграрному секторі, зокрема в зрошенні.
Як повідомляв Укрінформ, в Україні майже 5 млн га сільськогосподарських земель потребують відновлення систем меліорації, для чого знадобиться приблизно 15 млрд доларів інвестицій.