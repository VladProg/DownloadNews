У січні-березні 2023 року в середньому вартість 12-місячних депозитів фізичних осіб зросла до 13,9% річних, а тримісячних – до 12,4% річних.

Як передає Укрінформ, про це йдеться в Огляді банківського сектору за І квартал 2023 року.
"Облікова ставка НБУ залишалася на рівні 25% річних. Однак зміни вимог до обов’язкових резервів стимулювали банки подовжувати строковість клієнтських залучень. Тож банки надалі конкурували за кошти клієнтів, піднімаючи депозитні ставки як для фізичних осіб, так і бізнесу", - йдеться в повідомленні.
Зазначається, що у першому кварталі 2023 року в середньому вартість 12-місячних депозитів фізичних осіб зросла за квартал на 1,2 в. п. до 13,9% річних, тримісячних – до 12,4% річних. Спред між тримісячними та річними депозитами упродовж кварталу коливався на рівні понад 1,5 в. п. Вартість коштів суб’єктів господарювання збільшилася до 13,2% річних.
Високі ставки за депозитами бізнесу пропонували державні (крім ПриватБанку) та приватні вітчизняні банки, зокрема державним підприємствам на строк більше одного місяця.
Окрім цього, вартість кредитів майже стабілізувалася: упродовж кварталу ставки за споживчими кредитами фізичним особам коливалися в середньому близько 30% річних, за кредитами суб’єктам господарювання – близько 20% річних. Трохи вищими ставки були за кредитами великим підприємствам як таким, що генерують вищий ризик концентрації для банку та не підпадають під обмеження програми “Доступні кредити 5-7-9%”.
Як повідомляв Укрінформ, у грудні 2022 року Національний банк закликав державні банки розробити депозитні продукти, які б захистили кошти громадян від інфляції.