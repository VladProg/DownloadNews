Акціонер ПАТ "Центренерго" змінив склад наглядової ради компанії.

Як передає Укрінформ, про це йдеться у протоколі позачергових зборів акціонерів компанії.
Позачергові загальні збори акціонерів були проведені 7 серпня, інформація про рішення оприлюднена 14 серпня 2023 року.
Зокрема, акціонери припинили повноваження наглядової ради та її голови. Новими членами наглядової ради були обрані Євген Горкунов, Андрій Гота, Андрій Ткаченко, Володимир Величко, Віктор Бусько.
Бусько та Гота є представниками акціонера (Фонду державного майна України) у наглядовій раді. Бусько нині працює в ДП "Ліси України", Гота - в Офісі Президента, де очолює кабінет керівника Офісу.
Горкунов у травні 2023 року звільнився за власним бажанням із посади виконавчого директора ТОВ «Промгаз ЮА», де працював з липня 2022 року. З 2016 по 2020 рік працював в корпорації "Індустріальний союз Донбасу".
Ткаченко працює заступником директора з паливно-енергетичного комплексу ТОВ "Тандем 2006", Величко - генеральним директором ДП «Харківстандартметрологія».
Як повідомлялося, Центренерго – єдиний великий виробник електроенергії, контрольний пакет акцій якого належить державі. До складу компанії входять три теплові електростанції: Зміївська, Трипільська та Вуглегірська, що генерують близько 8% електроенергії в Україні. За останні шість років «Центренерго» кілька разів намагалися приватизувати, але безуспішно.