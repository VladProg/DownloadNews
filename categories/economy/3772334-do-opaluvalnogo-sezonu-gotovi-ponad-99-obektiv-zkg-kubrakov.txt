За результатами підготовки житлово-комунального господарства понад 99% обʼєктів готові до нового опалювального сезону.

Як передає Укрінформ, про це повідомляє Міністерство громад, розвитку та інфраструктури у Фейсбуці.
«Ми завершили підготовку до опалювального сезону 2023/24. Станом на 1 жовтня понад 99% обʼєктів ЖКГ готові. Міст та громад на підконтрольних територіях, куди неможливо буде подати тепло, немає. У найближчі тижні тепло зʼявиться в усіх українських будинках, але відповідно до погодних умов у деяких громадах вже починають підключати до опалення соціальні обʼєкти»,- прокоментував віцепрем’єр-міністр з відновлення України міністр розвитку громад, територій та інфраструктури України Олександр Кубраков.

За словами урядовця, були створені необхідні резерви обладнання та матеріалів, профінансовано громади, які подавали запити на відновлення критичної інфраструктури.
Зокрема були проведені спеціальні навчання із залученням теплопостачальних підприємств, операторів газорозподільних систем, а також працівників ДСНС, на яких вони відпрацьовували можливості оперативного підключення обладнання в умовах пошкодження об’єктів тепло- та водопостачання.

Як повідомлялось, влада Києва, готуючись до опалювального сезону, зосереджує зусилля на фізичному захисті важливих об’єктів і резервуванні мереж.
Фото: Міністерство громад, розвитку та інфраструктури