Прем’єр-міністр Денис Шмигаль заявив, що ключовим пріоритетом проєкту Державного бюджету на 2024 рік, схваленого урядом до другого читання, залишається оборона і перемога України.

Про це він сказав на засіданні уряду, повідомляє кореспондент Укрінформу.
«Вчора уряд схвалив проєкт Державного бюджету на 2024 рік до другого читання. Попри внесення певних змін, головний пріоритет залишився таким, як і був - оборона і перемога України. Всі кошти українських платників податків ми й надалі будемо направляти виключно на забезпечення Сил безпеки та оборони, на виготовлення нової зброї та техніки. Завдяки перегляду макроекономічного прогнозу очікуємо певне зменшення дефіциту бюджету», - сказав Шмигаль.

Джерело: телеграм-канал Премʼєр-міністра України Дениса Шмигаля
Він зазначив, що залишаються у пріоритетах також соціальна сфера, освіта, медицина, відновлення економіки через підтримку бізнесу.
Як повідомляв Укрінформ, напередодні Кабінет міністрів подав до Верховної Ради проєкт закону про держбюджет-2024, підготовлений до другого читання.
Фото: КМУ