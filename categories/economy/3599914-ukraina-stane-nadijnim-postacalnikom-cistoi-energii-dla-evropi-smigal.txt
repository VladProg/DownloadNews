Україна у майбутньому стане надійним постачальником чистої енергії для Європи.

Про це Прем’єр-міністр Денис Шмигаль сказав на відкритті V українсько-німецького економічного форуму, повідомляє кореспондент Укрінформу.
«Через Україну росія таким чином ослаблює Євросоюз, прагне ізолювати від джерел енергії, аби нав'язати власний світопорядок. Спільно ми цьому протидіємо. У майбутньому будемо надійним постачальником чистої енергії для Європи, адже до війни близько 70% нашої електроенергії вироблялося за рахунок атома, гідро- та відновлювальної генерації», - сказав Шмигаль.
За його словами, нині потенціал експорту електроенергії становить до 2,5 гігават і впродовж найближчих років є можливість збільшити цей показник. «Маємо потенціал до створення водневої екосистеми», - додав Прем’єр-міністр.
Він також зауважив, що українські газосховища можуть слугувати своєрідним «сейфом» для газу, яким будуть користуватися європейські компанії. «Так ми посилимо енергетичну безпеку ЄС та покладемо край російському шантажу, дамо європейському бізнесу ресурси для розвитку», - переконаний Шмигаль.
Як повідомлялося, Шмигаль вважає, що експорт електроенергії з України може замінити значні обсяги газу з росії.