У Програмі ООН з довкілля намагаються працювати з урядом України з питання утилізації будівельного сміття, яке стає особливо гострим під час війни.

Про це в інтервʼю Укрінформу сказала заступниця генерального секретаря ООН, виконавча директорка Програми ООН з довкілля Інгер Андерсен.
«Уряд уже працює над сортуванням частини цих уламків. У них є кілька дробарок, щоб можна було використовувати бетон для будівництва доріг тощо. Але утилізація уламків є проблемою в ситуації руйнування. Це виклик, коли землетрус, і це виклик, коли війна. Це те, над чим ми намагаємося працювати з урядом, щоб підтримати», - зазначила вона.
Андерсен зауважила, що зруйнований будинок складається з різного ряду компонентів, а серед уламків можуть бути ртуть і світлодіоди; у складі багатьох старих дахів в Україні є азбест.
Виконавча директорка підкреслила, що проблема утилізації такого сміття стає набагато актуальнішою в умовах конфлікту і не входить до звичайних навичок екологічних інспекторів. «Вони зіткнулися з цим викликом раптово. Тому дуже важливо працювати з ними та гарантувати, що вони мають компетенцію для вирішення такого питання», - додала Андерсен.
Як повідомляв Укрінформ, 14 березня керівник Офісу Президента Андрій Єрмак обговорив із виконавчою директоркою Програми Організації Об’єднаних Націй з довкілля (UNEP) Інгер Андерсен питання відповідальності росії за екологічні злочини в Україні.
Україна попередньо оцінює екологічну шкоду, завдану агресором, у понад 2 трильйони гривень, або понад 50 мільярдів доларів, без урахування збитків, завданих росією на тимчасово окупованих територіях. Це умовні цифри, тому що механізм оцінки реальних збитків тільки розробляється.