Посол США в Україні Бріджит Брінк відзначила рішучість України та активну роль Туреччини і ООН у відновленні роботи «зернового коридору».

Про це Брінк написала у Твіттері за підсумками їхньої спільної із заступницею держсекретаря США Карен Донфрід зустрічі з міністром інфраструктури України Олександром Кубраковим, передає Укрінформ.
«Українське зерно й надалі годуватиме світ завдяки рішучості України та активній ролі ООН і Туреччини. Як ми обговорювали з Олександром Кубраковим, відновлення відвантаження зерна та відновлення ініціативи допоможе знизити ціни та отримати продовольство тим, хто його потребує», - зазначила посол США.
Як повідомляв Укрінформ, 29 жовтня російська федерація заявила про вихід із Чорноморської зернової ініціативи, обґрунтувавши своє рішення "атакою на кораблі чф" у бухті Севастополя, в чому вона звинуватила Україну та Велику Британію. Попри демарш рф 31 жовтня 12 суден із зерном залишили українські порти. У вівторок в ООН заявили, що 2 листопада руху суден по «зерновому коридору» не буде.
Водночас президент Туреччини Реджеп Тайїп Ердоган заявив у середу, 2 листопада, що роботу “зернового коридору” відновлено, відвантаження зерна здійснюватиметься.
Фото: @USAmbKyiv