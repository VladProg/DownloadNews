АТ «Українська оборонна промисловість» провело перший з початку повномасштабного вторгнення конкурсний відбір керівника одного із своїх підприємств.

Про це пресслужба УОБ повідомила у Телеграмі, передає Укрінформ.
«Акціонерне товариство «Українська оборонна промисловість» (УОП) провело перший з лютого 2022 року підбір кандидатів на посаду очільника одного зі своїх підприємств. На першому етапі було розглянуто понад 50 претендентів, лише семеро з яких потрапили у шорт-лист та були допущені до співбесіди», - йдеться в повідомленні.
Зазначається, що практика конкурсного підбору кандидатів на керівні посади була припинена ще на початку повномасштабного вторгнення РФ. Наразі відповідно до Антикорупційної стратегії на 2023-2024 рр. її відновлено на засадах прозорості, колегіальності ухвалення рішень і запобігання корупції у кадрових питаннях.
Кандидати мали викласти своє бачення розвитку підприємства, поліпшення бізнес-процесів, виробничої діяльності та іншого, що має сприяти якомога кращому забезпеченню потреб Сил оборони України. Їх оцінювали провідні професіонали УОП за участ голови Комітету Верховної Ради України з питань національної безпеки, оборони та розвідки Олександра Завитневича, представників Мінстратегпрому та Мінекономіки, а також посольств Франції, Великої Британії й Німеччини.


За словами генерального директора товариства Германа Сметаніна, практика прозорого підбору керівних кадрів у команду УОБ буде продовжена.
Як повідомлялося, АТ «Українська оборонна промисловість» відновлює роботу конкурсних комісій для відбору кандидатів на керівні посади. До спеціальної процедури підбору кандидатів на посади буде залучена профільна комісія. Потенційних управлінців розглядатимуть на умовах конкурентності, справедливості, неупередженості та прозорості.
Фото: Укроборонпром