«Зернова угода» досягла нової віхи: через чорноморський гуманітарний коридор транспортовано вже 10 млн тонн продукції.

Про це заявив у четвер журналістам генеральний секретар ООН Антоніу Гутерреш, передає кореспондент Укрінформу у Нью-Йорку.
«Попри всі перешкоди, які ми бачили, маяк надії в Чорному морі все ще світить, і ініціатива працює», - сказав він.
Щодо зернової угоди Гутерреш заявив, що має два пріоритети на майбутнє. Це продовження й повна імплементація самої угоди, а також експорт добрив з росії.
Генсек відніс до заслуг ООН рішення росії повернутися до Чорноморської зернової ініціативи.
Як повідомляв Укрінформ, 29 жовтня російська федерація заявила про вихід із Чорноморської зернової ініціативи, обґрунтувавши своє рішення «атакою на кораблі чф» у бухті Севастополя, в чому вона звинуватила Україну та Велику Британію. Попри демарш рф, рух суден по «зерновому коридору» було продовжено.
2 листопада було оголошено що росія повернулася до Чорноморської ініціативи.
Угоду щодо експорту українського зерна по Чорному морю укладено між Україною, Туреччиною та ООН, а також між росією, Туреччиною та ООН 22 липня терміном на 180 днів.