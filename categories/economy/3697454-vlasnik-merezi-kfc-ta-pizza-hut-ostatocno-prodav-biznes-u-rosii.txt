Американська компанія Yum! Brands, яка володіє брендами KFC та Pizza Hut, оголосила про остаточний вихід з ринку росії.

Про це йдеться у заяві компанії, передає Укрінформ.
«Yum! Brands завершила свій вихід з російського ринку, продавши свій бізнес KFC в росії місцевому оператору Smart Service Ltd», - йдеться у пресрелізі.
Зазначається, що продаж Smart Service, про який було оголошено в жовтні 2022 року, отримав усі необхідні схвалення від урядів США та росії. Компанія отримала у власність всі російські ресторани KFC, операційну систему, права на франшизу, а також товарний знак бренду «Ростік'с».
У рамках угоди російська компанія погодилася залишити всіх співробітників KFC, а також розпочати процес перейменування. Замість KFC усі ресторани матимуть назву «Ростік'с».
Таким чином, після завершення цієї останньої транзакції Yum! Brands та KFC припинили корпоративну присутність у росії.
Раніше у росії працювало більш ніж 1,1 тис. закладів KFC та близько пів сотні ресторанів Pizza Hut.