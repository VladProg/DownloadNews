Правоохоронці викрили багатомільйонну схему привласнення сільськогосподарської продукції одного з підприємств Національної академії аграрних наук.

Як передає Укрінформ, про це Спеціалізована антикорупційна прокуратура повідомила у Телеграмі.
Так, ідеться про "Дослідне господарство "Проскурівка" Миронівського інституту пшениці імені В.М. Ремесла НААН України".
Фігурантами схеми виявилися колишній директор держпідприємства та керівник приватної фірми. Їм оголошена підозра.
Зокрема, дії ексдиректора кваліфіковані за ч. 5 ст. 191 (привласнення, розтрата майна або заволодіння ним шляхом зловживання службовим становищем) та ч. 1 ст. 366 (службове підроблення) Кримінального кодексу України.
Директору приватного підприємства додатково інкримінуються ч. 3 ст. 27 (організація вчинення злочину) та ч. 2 ст. 209 (легалізація майна, одержаного злочинним шляхом) ККУ.
За даними слідства, з липня по серпень 2018 року підозрювані незаконно заволоділи власністю державного товариства, а саме п'ятьма тисячами тонн зерна пшениці озимої і ярої.
Щоб приховати незаконну реалізацію, зловмисники уклали фіктивні договори, відповідно до яких п'ять тисяч тонн зерна були начебто передані на зберігання приватному підприємству.
У подальшому фігуранти перепродали привласнену пшеницю іншим суб’єктам господарської діяльності. Такі їхні дії завдали держпідприємству збитків на понад 22,9 мільйона гривень.
Досудове розслідування триває.
Як повідомляв Укрінформ, контролеру приватної компанії оголосили підозру в заволодінні майже 12 млн гривень акціонерного товариства "Укрзалізниця".