Канада запровадила торговельне ембарго на російські сталь та алюміній, заборонивши імпорт цієї продукції.

Як повідомляє кореспондент Укрінформу, про це оголосили у міністерстві фінансів Канади.

“Ввезення усіх російських алюмінієвих виробів - таких як необроблений алюміній, алюмінієві листи, а також готові вироби, у тому числі тара та інші побутові предмети - відтепер заборонене”, - йдеться у повідомленні.
Зазначається, що під заборону потрапила також вся первинна російська сталеливарна продукція, включаючи чавун і нелеговану сталь, напівфабрикати і готові вироби, зокрема труби.
“Ця заборона ще більше обмежить можливість росії генерувати доходи, необхідні їй для фінансування війни проти України. Канада продовжить разом з партнерами та союзниками притягувати росію до відповідальності”, - наголосили у міністерстві.
За даними мінфіну, у 2021 році Канада імпортувала з росії алюмінію на 45 млн дол., а сталевих виробів - на 213 млн.