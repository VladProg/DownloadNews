ВАКС застосував санкцію до міністерства оборони Білорусі і стягнув у дохід держави майно, яке йому належить, а саме - складові системи електричного авіаційного пуску.

Про це повідомила пресслужба Вищого антикорупційного суду, передає Укрінформ.
«У понеділок колегія суддів Вищого антикорупційного суду задовольнила позов міністерства юстиції України до міністерства оборони Республіки Білорусь та застосувала санкцію, передбачену пунктом 1-1 ч.1 ст. 4 Закону України «Про санкції». ВАКС стягнув у дохід держави майно, яке належить міністерству оборони Республіки Білорусь, а саме складові системи електричного авіаційного пуску», - йдеться у повідомленні.
Зазначається, що апеляційна скарга на рішення ВАКС може бути подана учасником справи та/або його представником до Апеляційної палати Вищого антикорсуду впродовж 5 днів із дня проголошення рішення суду.
Як повідомляв Укрінформ, Міністерство юстиції подало позов до Вищого антикорупційного суду про застосування санкції до міністерства оборони Республіки Білорусь за участю третьої особи, яка не заявляє самостійних вимог, ПАТ «Мотор Січ». Предметом стягнення в дохід держави є авіаційний двигун АІ-25ТЛ № 7082521100115 та повітряний стартер СВ-25ТЛ № 921032.