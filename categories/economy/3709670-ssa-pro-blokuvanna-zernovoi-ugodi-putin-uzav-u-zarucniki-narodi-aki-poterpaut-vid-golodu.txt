США твердо виступили в ООН за розширення Чорноморської зернової ініціативи, яку путінський режим використовує для досягнення своїх цілей у війні проти України, тримаючи в заручниках країни, що потерпають від голоду.

З такою заявою виступив на засіданні Ради безпеки ООН заступник постійного представника США посол Роберт Вуд, передає власний кореспондент Укрінформу.
«Ми закликаємо путіна припинити практику тримати в заручниках голодних людей у світі. Ми також закликаємо розширити Чорноморську зернову ініціативу та забезпечити її повну реалізацію», - сказав американський дипломат.
Він підкреслив, що росія щодня перешкоджає й погрожує призупинити Чорноморську зернову ініціативу, чим підвищує ціни на продовольство в усьому світі. Це означає підвищення цін для всіх – насамперед для бідних країн та держав із середнім рівнем доходу, а також для ООН, яка так само закуповує продовольство на світовому ринку.
Представник США вказав, що рф навмисно уповільнила темпи перевірки суден і суттєво скоротила обсяги зерна, що вивозиться з українських портів для потреб найуразливіших країн. Вуд уточнив, що впродовж останніх тижнів делегація рф неодноразово відмовлялася проводити огляди суден у Спільному координаційному центрі в Стамбулі.
«Тепер росіяни погрожують припинити співпрацю з 18 травня. рф блокує постачання українського зерна, яке має нагодувати голодних, і водночас успішно експортує свій величезний урожай зернових», - наголосив американський дипломат.
Як повідомляв Укрінформ, постійний представник України при ООН Сергій Кислиця заявив на засіданні Ради Безпеки, що рф вдає, ніби має збитки від Чорноморської зернової ініціативи, хоча насправді удвічі збільшила експорт зерна.
Фото: Олександр Кубраков, Фейсбук