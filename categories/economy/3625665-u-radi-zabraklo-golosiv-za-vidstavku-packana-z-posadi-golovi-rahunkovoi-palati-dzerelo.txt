Верховна Рада не звільнила з посади голови Рахункової палати Валерія Пацкана: "за" проголосували лише 215 народних депутатів з необхідних 226.

Про це Укрінформу повідомили джерела в Рахунковій палаті.
Як повідомлялося, 16 листопада 2022 року Пацкан написав заяву про відставку. Він пояснив, що Рахункова палата запланувала аудити, які стосуються оборонної, безпекової, антикорупційної та правоохоронної сфер.
"Війна зжирає мільярди, і перевіряти, чи не допомагають їй у цьому посадовці, – наша задача. Запланували та проанонсували перевірку НАБУ. Але в НАБУ вирішили не чекати, поки ми прийдемо до них, і завітали в гості першими… З "гостинцем" – вручили підозру мені як ініціатору перевірки. Сьогодні дехто дивиться в очі смерті на передовій, а дехто тремтить від перевірки аудиторів. І ті, й інші у камуфляжі, але, як то кажуть, є нюанс...", – написав Пацкан 16 листопада.
Водночас, за даними джерела в РП, 29 листопада Пацкан направив до ВР заяву про відкликання попередньої заяви про звільнення. Незважаючи на це, Голова ВР Руслан Стефанчук все одно поставив питання про відставку Пацкана на голосування, зазначив співрозмовник агентства.
Як повідомлялося, Пацкану 24 жовтня оголосили підозру в незаконному отриманні компенсації за житло у столиці. За даними слідства, з вересня 2017-го по березень 2018 року він незаконно отримав з держбюджету понад 117 тис. грн компенсації за винайм житла, попри наявність власної квартири у столиці.
Пацкан очолює Рахункову палату з 15 березня 2018 року. До того був народним депутатом від БПП.