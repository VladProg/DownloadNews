Із 28 квітня по 5 травня 2023 року роздрібні ціни на дизельне пальне зменшилися в середньому на 20 коп./л – до 45,71 грн/л, на бензин марки А-95 ціни знизилися в середньому на 7 коп./л - до 46,47 грн/л.

Як передає Укрінформ, про це повідомляє enkorr.
"За тиждень, із 28 квітня по 5 травня 2023 року, активніше дешевшало дизельне пальне, яке за цей час просіло на 20 копійок на літрі – до 45,71 грн/л. Водночас бензини втратили по 7 копійок на літрі й здешевшали до 46,47 грн/л і 48,59 грн/л відповідно", - йдеться в повідомленні.

Зазначається, що майже 4 грн на літрі (-3,95 грн/л) дизельне пальне втратило у мережі АЗС «Олас», де воно здешевшало до 41,50 грн/л. У цій мережі на 0,4 грн/л здешевшав і бензин А-95, до 43,50 грн/л.
Найменше, 7 копійок на літрі, втратив дизель у мережі АЗК АМІК, до 46,90 грн/л. Решта мереж скинули в ціні від 42 копійок до 1,46 грн на літрі ДП, тож наразі дизель продається в діапазоні 40,90–47,99 грн/л.
Темпи здешевшання бензинів наразі виглядають скромнішими: «п’ятірка» просіла від 7 копійок (АМІК) до 1 гривні (VostokGaz) і торгується у мережах АЗС за 41,89– 48,99 грн/л, «п’ятірка+» на АЗК двох мереж, АМІК і «БРСМ-Нафти», втратила на літрі по 33 копійки – до 47,16 грн/л і 43,35 грн/л відповідно. Решта мереж ціну на А-95+ не змінювали.
Як повідомлялося, упродовж тижня, 21-28 квітня, в Україні дешевшало передовсім дизельне пальне, яке скинуло в середньому 15 коп. на літрі – до 45,88 грн/л. Водночас бензини просіли в ціні на 2-8 коп. - до 46,55 грн/л (А-95) і 48,65 грн/л (А-95+).