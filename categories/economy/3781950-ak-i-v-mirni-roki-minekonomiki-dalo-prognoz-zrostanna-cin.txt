Міністерство економіки вважає високоймовірним сценарій, за якого темпи зростання в Україні споживчих цін будуть у межах, характерних для останніх мирних років.

Про це йдеться в оприлюдненому міністерством Огляді інфляції (вересень 2023 року), передає Укрінформ.
"У вересні, після двомісячної дефляції, споживчі ціни очікувано повернулися до зростання – на 0,5% за даними Держстату («мінус»1,4% у серпні та «мінус» 0,6% у липні). Загалом зростання цін залишалося в тренді, що відповідає показникам інфляційної динаміки та таргетів мирного часу – з початку року споживча інфляція становить 3%, а річні темпи й далі сповільнювалися – до 7,1% (з 8,6% у попередньому місяці)", - йдеться в документі.
У Мінекономіки зазначили, що незначне вересневе зростання цін було сформоване сезонним чинником (переважно через подорожчання послуг освіти, а також одягу і взуття). Натомість на продовольчому ринку спостерігалася дефляція (надходження нового врожаю «охолоджувало» ринок), яка частково компенсувала інфляційну складову в певних сегментах послуг та непродовольчого ринку.
Втім, зауважили в профільному відомстві, реалії війни вже сформували специфічні умови функціонування споживчого ринку.
"Стриманий попит воєнного часу мотиваційної та міграційної природи за практичної сталості курсових та монетарних умов (зниження облікової ставки, ймовірно, не відігравало значної ролі <...>) зумовив можливість прояву «мирного» чинника - сезонності, яка, відповідно до календарного періоду, і визначила різноспрямований рух цін у різних сегментах споживчого ринку", - наголошується в огляді документі.
Наразі комплекс найбільш вагомих чинників впливу створює поле стабільності внутрішніх споживчих цін та є підґрунтям для формування принаймні найближчим часом тренду, спрямованого на загальне сповільнення річних темпів інфляції, навіть за перманентного прояву незначних шоків.
Наразі комплекс найбільш вагомих чинників впливу створює поле поточної стабільності внутрішніх споживчих цін, вважають у Мінекономіки.
Це є підґрунтям для формування принаймні найближчим часом тренду, спрямованого на загальне сповільнення річних темпів інфляції, навіть за прояву незначних шоків, що іноді виникають у деяких сегментах ринку.
Відтак, прогнозують у міністерстві, надалі динаміка споживчих цін залежатиме передусім від можливості значних змін, у т.ч. форс-мажорної природи. Якщо ж значних змін не буде, високоймовірно, що темпи зростання цін будуть у межах, характерних для останніх мирних років.
Як повідомляв Укрінформ, НБУ поліпшив прогноз інфляції на кінець 2023 року з 10,6% до 5,8%. Основний чинник цього перегляду – вплив високих врожаїв на динаміку продовольчих цін. Водночас НБУ підвищив прогноз інфляції на 2024 рік – з 8,5% до 9,8%.