Верховна Рада оптимізувала оподаткування рентною платою газовидобувних компаній з урахуванням заборони на експорт газу вітчизняного видобутку.

За відповідний законопроєкт №7732 проголосували 268 народних депутатів, повідомив народний депутат Ярослав Железняк (фракція «Голос») у Телеграмі, передає Укрінформ.

Документ передбачає зміну із 1 серпня 2022 року механізму визначення фактичної ціни реалізації газу, видобутого в Україні, яка є базою для обчислення рентної плати за користування надрами. Так, зараз фактична ціна реалізації визначається як середнє арифметичне двох величин: середньої митної вартості імпортного природного газу, що склалася при митному оформленні під час ввезення на територію України, та середньоарифметичного значення котирувань цін газу на звітний місяць на нідерландському газовому хабі (ТТF), за інформацією біржі EEX.
Згідно із законопроєктом, фактична ціна реалізації газу визначатиметься як максимальний показник із таких величин:
середньозважена ціна газу, визначена у договорах купівлі-продажу з НАК "Нафтогаз України", укладених в рамках закупівлі газу власного видобутку на організованих товарних ринках (без ПДВ);
cередньозважена ціна продажу природного газу за результатами торгів на організованих товарних ринках, за період ыз першого по останній день місяця, що передує податковому (звітному) періоду (без ПДВ; крім торгів Нафтогазу та компаній, які ним контролюються);
середнє арифметичне таких величин: ціна UA VTP Gas price та вона ж, але на умовах передоплати.
Таким чином, із розрахунку фактичної ціни реалізації газу прибираються котирування на ТТF та митна вартість газу.
Як повідомлялось, у березні Верховна Рада ухвалила за основу та в цілому законопроєкт №7038-д “Про запровадження диференційованої рентної плати за видобування газу природного”, яким збільшено рентні платежі на час дії воєнного і надзвичайного стану.
У червні Кабінет Міністрів вніс зміни до обсягів квот товарів, експорт яких підлягає ліцензуванню, обнуливши квоти на експорт низки енергоресурсів (газу, мазуту, антрациту).