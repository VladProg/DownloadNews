Станом на 11:00 в енергосистемі зберігається значний дефіцит потужності. Ситуація у центральному регіоні, зокрема, у Києві, залишається складною.

Як передає Укрінформ, про це повідомляє НЕК "Укренерго" у Телеграмі.
"На ранок 21 грудня зберігається значний дефіцит потужності в енергосистемі, а також обмеження, спричинені пошкодженнями магістральних мереж систематичними ракетними та безпілотними атаками", - йдеться у повідомленні.
Зазначається, що до всіх областей доведені ліміти споживання, перевищення яких призводить до застосування аварійних обмежень. Зараз працюють усі види генерації.
Укренерго також повідомляє, що у центральному регіоні, зокрема й у Києві, ситуація залишається складною. Крім того, росіяни вночі знову обстрілювали артилерією деокуповані райони на сході та півдні, внаслідок чого пошкоджені електромережі. Ремонтні роботи вже розпочато.
Укренерго, оператори електростанцій та оператори систем розподілу роблять все можливе, щоб покращити ситуацію з електропостачанням у кожному регіоні України. Відновлення пошкоджених росіянами мереж тривають безперервно.
Як повідомлялося, у ніч на 19 грудня росія здійснила чергову масовану атаку дронами-камікадзе. Повітряні сили збили 30 дронів із запущених 35.
Регулярні масовані атаки на українську енергетичну інфраструктуру тривають із 10 жовтня.