Міжнародні резерви України, за попередніми даними, станом на 1 травня 2023 року становлять $35,9 млрд, збільшившись за квітень на 13%.

Про це повідомляє пресслужба НБУ, передає Укрінформ.
«Станом на 1 травня 2023 року міжнародні резерви України, за попередніми даними, становили 35 943,2 млн дол. США. Такий обсяг резервів є рекордним за останні 11 років (більший обсяг від вищезазначеного було зафіксовано у серпні 2011 року)», - йдеться в повідомленні.
Як зазначають у Нацбанку, у квітні резерви зросли на 13% завдяки надходженням від міжнародних партнерів на тлі подальшого зниження обсягів чистого продажу валюти Національним банком та помірних боргових виплат країни в іноземній валюті.
Наголошується, що динаміку міжнародних резервів минулого місяця визначали кілька чинників.
По-перше, надходження на валютні рахунки Нацбанку, які у квітні склали 5 851,6 млн дол. США.
Крім того, за обслуговування та погашення державного боргу в іноземній валюті Уряд направив у квітні 446,0 млн дол. США. Міжнародному валютному Україна сплатила 107,4 млн дол. США.
По-друге, у квітні 2023 року Нацбанк продав на валютному ринку 1 374,1 млн дол. США та викупив до резервів – 3,7 млн дол. США. Отже, чистий продаж валюти Нацбанком минулого місяця знизився порівняно з березнем 2023 року на 298,5 млн дол. США – до 1 370,4 млн дол. США.
По-третє, за рахунок переоцінки вартість фінансових інструментів минулого місяця збільшилася на 128,7 млн дол. США.
У Нацбанку зауважують, що поточний обсяг міжнародних резервів забезпечує фінансування 4,7 місяця майбутнього імпорту.
Як повідомлялося, станом на 1 квітня міжнародні резерви України становили $31,9 млрд.