Секретар Ради національної безпеки і оборони України Олексій Данілов назвав «параноїдальною маячнею» заяви росії, що безпілотники по кораблях чорноморського флоту у тимчасово окупованому Севастополі були запущені з цивільного судна в районі Одеси.

Відповідну заяву він зробив в ефірі національного телемарафону «Єдині новини», повідомляє кореспондент Укрінформу.
«Маячня. Параноїдальна якась маячня. Мабуть, загострення осіннє у представників російської федерації. Це просто неможливо. Справа в тому, що кораблі, які виходять із зерном, не мають жодного відношення до процесів, які відбуваються в нашій країні. Те, що вони постійно вигадують – це параноїдальні речі», - наголосив Данілов.
На його переконання, росіяни перебувають у дуже складній ситуації, тому доводиться шукати приводи та вигадувати причини, щоб привернути увагу світу.
«У них щодня якась новела, щоб звернути увагу світу для того, аби з ними знову почали рахуватися. Але чи можна рахуватися з терористами? Ну, я не знаю», – додав секретар РНБО.
Як повідомлялося, 29 жовтня в тимчасово окупованому місті Севастополь пролунали вибухи. Згодом стало відомо, що це сталося у Севастопольській бухті, де базувалися кораблі чорноморського флоту російської федерації.
Після цього росія заявила про вихід із «зернової ініціативи».
30 жовтня міністерство оборони рф заявило, що безпілотники, які атакували кораблі Чорноморського флоту, могли бути запущені з борту цивільного «зернового» судна в районі Одеси.