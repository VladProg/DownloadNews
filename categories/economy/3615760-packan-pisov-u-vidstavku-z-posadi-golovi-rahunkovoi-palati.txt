Голова Рахункової палати Валерій Пацкан написав заяву про відставку.

Як передає Укрінформ, про це він написав на своїй сторінці у Фейсбуці.
"Написав заяву про відставку", - повідомив очільник Рахункової палати.

Він пояснив, що Рахункова палата запланувала аудити, які стосуються оборонної, безпекової, антикорупційної та правоохоронної сфери.
"Війна зжирає мільярди і перевіряти, чи не допомагають їй у цьому посадовці – наша задача. Запланували та проанонсували перевірку НАБУ. Але в НАБУ вирішили не чекати, поки ми прийдемо до них, і завітали в гості першими… З «гостинцем» - вручили підозру мені як ініціатору перевірки. Сьогодні дехто дивиться в очі смерті на передовій, а дехто тремтить від перевірки аудиторів. І ті, й інші у камуфляжі, але, як то кажуть, є нюанс...", - написав Пацкан.
Як повідомляв Укрінформ, Пацкану 24 жовтня оголосили підозру в незаконному отриманні компенсації за житло у столиці. За даними слідства, з вересня 2017 по березень 2018 року Пацкан незаконно отримав з держбюджету понад 117 тис. гривень компенсації за винайм житла, попри наявність власної квартири у столиці.
Пацкан очолює Рахункову палату з 15 березня 2018 року. До того був народним депутатом від БПП.