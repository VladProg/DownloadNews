Двосторонні інвестиції між Китаєм і країнами Центральної та Східної Європи (ЦСЄ) сягнули $20 мільярдів.

Про це повідомив заступник міністра торгівлі КНР Лі Фей, передає Укрінформ із посиланням на Xinhua.
За словами чиновника, у першому кварталі цього року прямі інвестиції Китаю в країни ЦСЄ зросли на 148% у річному обчисленні.
«Китайські компанії прагнуть інвестувати у цих регіонах у такі сфери, як автозапчастини, побутова техніка, медицина, логістика, енергетика та мінерали», - сказав Лі.
Він розповів, що, за даними міністерства, торгівля Китаю з державами ЦСЄ зростала в середньому на 8,1% з 2012 року, а імпорт Китаю з цих країн збільшувався в середньому на 9,2% на рік протягом цього періоду.
У першому кварталі цього року двостороння торгівля досягла $33,3 мільярда, що на 1,6% більше, ніж роком раніше.
Лі також повідомив, що в 2022 році кількість вантажних потягів Китай-Європа досягла 16 тисяч, що на 9% більше, ніж минулого року, а Польща, Угорщина, Словаччина та інші країни стали ключовими напрямками для них.
Як повідомляв Укрінформ, Китай підтримав резолюцію Генасамблеї ООН про співпрацю Організації з Радою Європи, яка ухвалюється щороку, зокрема у цьогорічній редакції містить згадку про російську агресію проти України та Грузії.