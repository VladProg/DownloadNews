На Миколаївщині поліція арештувала активи білоруських підприємств на 50 мільйонів гривень.

Про це повідомляє поліція Миколаївської області у Фейсбуці, передає Укрінформ.
"Поліцейські встановили, що на території області здійснювали господарську діяльність декілька юридичних осіб, власниками яких є резиденти республіки білорусь. Доходи від їхньої діяльності надходили до бюджету рф та надалі могли використовуватись для підтримання збройної агресії російської федерації проти України. Попередня вартість виявленого майна становить 50 мільйонів гривень", - йдеться у повідомленні.

Зазначається, що проведено низку обшуків на територіях підприємств у декількох районах регіону.
Припинено діяльність двох модульних заводів з виготовлення асфальту. Також виявили та вилучили спецтехніку та транспортні засоби компанії, що здійснювала ремонт дорожнього покриття. Обидва підприємства належать суб’єктам господарської діяльності республіки білорусь.
Нині триває розслідування кримінального провадження, розпочатого за ч. 2 ст. 110-2 Кримінального кодексу України «Фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України». Санкція статті передбачає позбавлення волі на строк до семи років із позбавленням права обіймати певні посади або займатися певною діяльністю на строк до двох років та з конфіскацією майна.
Надалі у встановленому законом порядку спецобладнання, техніка та транспортні засоби будуть передані Національному агентству України з питань виявлення, розшуку та управління активами, одержаними від корупційних та інших злочинів.
Фото: Shutterstock