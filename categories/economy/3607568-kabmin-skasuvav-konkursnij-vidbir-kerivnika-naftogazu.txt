Кабінет Міністрів скасував відбір голови правління НАК "Нафтогаз України" на конкурсі, а також вніс зміни до статуту Нафтогазу.

Як передає Укрінформ, про це йдеться у постановах уряду №1234 та №1233 від 3 листопада.
Так, постанова №1234 вносить зміни до постанови Кабміну №777 від 3 вересня 2008 року “Про проведення конкурсного відбору керівників суб’єктів господарювання державного сектору економіки”. Згідно із затвердженими змінами, порядок відбору керівників суб’єктів господарювання державного сектору економіки не застосовується для відбору кандидатів (кандидатур) на посаду голови правління Нафтогазу.
Постанова №1233 вносить зміни до статуту компанії. Так, наглядовій раді надається право приймати рішення шляхом заочного голосування (опитування). У такому випадку рішення вважається прийнятим, якщо за нього проголосувала більшість кількісного складу членів наглядової ради.
Водночас у статуті залишається положення про призначення голови правління зборами акціонерів за поданням наглядової ради.
Як повідомлялося, Кабінет Міністрів призначив колишнього міністра розвитку громад і територій Олексія Чернишова головою правління НАК «Нафтогаз України».
Кабмін 1 листопада звільнив голову правління НАК «Нафтогаз України» Юрія Вітренка. На цій посаді Вітренко перебував із квітня 2021 року.
Починаючи з вересня 2021 року в умовах відсутності у Нафтогазі наглядової ради її функції виконує акціонер компанії — Кабінет Міністрів України.