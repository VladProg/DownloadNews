Залежність Китаю від США у постачанні кукурудзи не влаштовує Пекін, тому саме він допоможе дотиснути Росію для відновлення дії Чорноморської зернової ініціативи, що може статися вже до кінця листопада.

Про це в коментарі Укрінформу сказав головний консультант Центру зовнішньополітичних досліджень Національного інституту стратегічних досліджень, кандидат економічних наук Іван Ус, який відвідав Анкару у складі делегації НІСД.

Фото: Ольга Будник


“Для Китаю, так склалося, що є дві країни, які постачають кукурудзу. Це США і Україна. Коли не було України, частка США доходила до 99% в імпорті Китаєм кукурудзи, що цю країну не влаштовувало… Фактор Китаю, як на мене, ще відіграє свою роль. Він допоможе дотиснути Росію (для відновлення Чорноморської зернової ініціативи - ред.), яка від самого початку не сприймала цю ініціативу”, - сказав Ус.

За його словами, Росія зацікавлена у глобальному голоді, аби тоді з нею домовлялися, і всіма можливими способами заважала дії Чорноморської зернової ініціативи.
“Щодня перевірку проходили 7-9 кораблів в середньому... Коли Росія в жовтні минулого року виходила з цієї ініціативи й лише Туреччина залишилася, проходило в середньому 44 кораблі”, - розповів науковець.
На його думку, найкращим аргументом для Росії може бути знищення ще одного або кількох її кораблів чи підводних човнів у Чорному морі.
Ус переконаний, що після виборів у Польщі Європа більше відкриється для України і Росія зрозуміє, що з боку ЄС тиску немає.
“Припинення Чорноморської зернової ініціативи відбулося після кроку ЄС. Чому його не було раніше? Бо Росія розуміла, що через ЄС Україна буде все одно постачати. Коли сусідні з Україною країни ЄС обмежили можливості України, тоді й Росія вирішила “дотиснути” Україну”, - сказав він.
Експерт прогнозує, що через місяць чи наприкінці листопада відновлення дії Чорноморської зернової ініціативи стане більш реальним як з огляду на зростання потреби, так і на небажання Китаю залежати від США у постачанні кукурудзи.
Як повідомляв Укрінформ, нещодавно в Анкарі відбулася конференція на тему “Перспективи “зернового коридору” - українське бачення”, в ході якої йшлося про можливі перспективи відновлення дії Чорноморської зернової ініціативи, глобальну продовольчу безпеку як складову Формули миру, запропоновану Україною.
Фото: Мінагро