Верховна Рада у другому читанні та в цілому прийняла законопроєкт 9656-д про додаткове тимчасове оподаткування банків.

Як передає Укрінформ, про це повідомив голова Комітету Верховної Ради з питань фінансів, податкової та митної політики Данило Гетманцев у Телеграмі.
"ВР прийняла законопроєкт 9656-д про додаткове тимчасове оподаткування банків в другому читанні та в цілому", - йдеться в повідомленні.
За словами Гетманцева, під час підготовки проєкту до другого читання першопочаткова концепція зазнала змін: оподаткування надприбутків банків за результатами 2023 року буде здійснено за ставкою 50%, а починаючи з 2024 року базова ставка податку на прибуток для банків становитиме 25%.
Як повідомлялось, 19 жовтня Верховна Рада у першому читанні підтримала законопроєкт про додаткове оподаткування банків. Тоді документ передбачав збільшення для банків ставки податку на прибуток з 18% до 36% без права зарахування збитків минулих періодів протягом 2024-2025 року.
У держбюджеті на 2024 рік вже враховано прийняття цього закону та закладено як плюс 9,9 млрд грн.