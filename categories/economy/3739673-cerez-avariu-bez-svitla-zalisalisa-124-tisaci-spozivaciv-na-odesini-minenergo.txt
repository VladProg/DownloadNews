Станом на 24 липня через аварію на підстанції оператора системи передачі без світла залишилися 124 тисячі споживачів на Одещині.

Як передає Укрінформ, про це повідомляє Міністерство енергетики у Телеграмі.
«Через низку технологічних порушень, зокрема коротке замикання, на обладнанні оператора система передачі в Одеській області була знеструмлена підстанція 330 кВ. Через що без живлення залишилася Одеська ТЕЦ, без світла одночасно тимчасово залишилися 124 тисячі споживачів. Наразі всіх заживлено. Причини аварійної ситуації з'ясовуються», – йдеться у повідомленні.
Зазначається, що електроенергії, яку виробили українські електростанції, повністю достатньо для покриття потреб споживачів. Дефіциту немає.
Водночас ворожий терор прифронтових і прикордонних з рф областей триває. На Донеччині через обстріл знеструмлювалися 18 населених пунктів. Також залишається без світла частина споживачів у Запорізькій, Сумській, Харківській, Херсонській, Чернігівській областях.
Ремонтні бригади працюють там, де це дозволяє безпекова ситуація. Загалом за добу енергетики повернули світло понад 150 тисячам абонентів. Більшість із них – це абоненти в Одеській та Донецькій областях.
Триває фіксація та ліквідація наслідків повені, яка виникла через підрив дамби. У Херсоні залишаються без світла 11,9 тисячі споживачів. Енергетики працюють над відновленням електропостачання. Відновлювальні роботи сповільнені, зокрема, через постійні ворожі обстріли.
Фіксується незначне зниження рівня води у ставку-охолоджувачі. Наразі він становить 16,36 м. Цього достатньо для забезпечення потреб станції.
Як повідомлялося, подібні аварійні ситуації виникають на Одещині не вперше. Зокрема, вони відбувалися в лютому, коли через техпорушення, викликані обстрілами, а також ненадійність роботи мереж, які потребують масштабного ремонту, споживачі Одещини залишалися без світла навіть тоді, коли генерація електроенергії повністю покривала потреби споживачів. Також аварійні ситуації повторювалися у червні.