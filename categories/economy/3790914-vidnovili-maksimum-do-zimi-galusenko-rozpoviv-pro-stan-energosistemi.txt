Росія щодня атакує українську енергосистему, напевне готуючись до проведення масованих ракетних атак, натомість українська сторона багато зробила для ефективного протистояння ударам.

Про це міністр енергетики Герман Галущенко сказав у ефірі телемарафону «Єдині новини», передає кореспондент Укрінформу.
«Наразі таких масованих атак, які були минулого року, поки не було. Вони щоденно атакують енергосистему, це правда, і намагаються знищити максимальну кількість об’єктів, але насправді такої масованості, про яку ми говоримо, яка умовно перший удар 10 жовтня десь до 100 ракет одночасно, які атакували всі об’єкти генерації і передачі електроенергії, наразі не було. Але я думаю, що вони готуються до цього», - зазначив Галущенко.
Він зауважив, що українська ППО сьогодні набагато ефективніша та має можливість збивати російські ракети «Кинджал», які раніше завдали суттєвої шкоди українській енергосистемі.
За словами Галущенка, всі пошкоджені об’єкти енергосистеми відновити неможливо, однак уряд зробив максимум для того, щоби відремонтувати енергетичні об’єкти.
«Ми пройшли наймасштабнішу - і зараз ще в процесі - ремонтну кампанію, і це дає можливість відповідним чином забезпечувати генерацію під час зими», - наголосив міністр енергетики.
Коментуючи підготовленість до зими, Галущенко зауважив, що енергосистема наразі справляється.
«Система абсолютно спокійно проходить зиму. Єдиний фактор, який може вплинути - це, дійсно, атаки. І навіть не сам факт атак, а вплив атак на енергосистему. Тому що можна атакувати і використовувати багато зброї, але при цьому не досягти критичного впливу на енергосистему. Багато речей зроблено для того, щоб підсилити максимально систему протягом проходження зими», - запевнив міністр.


Він додав, що "найкраща підтримка для енергетики - це протиповітряна оборона".
Як повідомлялося, експерт з ракетно-ядерного озброєння Олександр Кочетков висловив думку, що етап масованих атак по Україні ще попереду, адже ворог накопичив 950 ракет різних типів та виготовив утричі більше безпілотників, ніж минулої зими.