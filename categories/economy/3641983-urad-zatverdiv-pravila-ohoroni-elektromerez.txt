Кабінет Міністрів затвердив Правила охорони електричних мереж для учасників ринку електричної енергії.

Як передає Укрінформ, про це повідомив постійний представник уряду у Верховній Раді Тарас Мельничук у Телеграмі.
«Правилами врегульовано питання щодо встановлення вимог до охорони електричних мереж, підвищення надійності електропостачання та безпеки населення шляхом удосконалення господарсько - правових відносин між учасниками ринку електричної енергії», – йдеться у повідомленні.
Мельничук зазначив, що правила так само стосуватимуться підприємців, у власності яких перебувають обʼєкти передачі електричної енергії або які здійснюють їх експлуатацію, а також яким надано у власність або користування земельні ділянки, на яких розміщуються обʼєкти передачі електричної енергії.
Як повідомлялося, Кабінет Міністрів ухвалив рішення про спрощення будівництва повітряних ліній електропередач і підстанцій, скасувавши вимогу проведення оцінки впливу на довкілля щодо таких об’єктів.