Іспанія виділить Україні 55 млн євро на фінансування малих та середніх підприємств і на забезпечення шкіл екологічно чистими енергосистемами.

Про це заявив прем'єр-міністр Іспанії Педро Санчес, виступаючи у Верховній Раді, передає Укрінформ.

"Сьогодні Іспанія прийняла рішення про додаткове виділення 55 млн євро, в тому числі 51 млн євро через групу Світового банку, для фінансування малих і середніх підприємств України, а також 4 млн євро через Програму розвитку ООН для забезпечення шкіл в Україні екологічно чистими та стійкими енергосистемами", - сказав Санчес.
Він наголосив, що відбудова України потребуватиме часу та інвестицій у багатьох секторах. Іспанія прагне супроводжувати Україну в деяких сферах, таких, наприклад, як залізнична інфраструктура, в якій іспанські компанії мають певні ноу-хау.
"Іспанський уряд підтримає фінансування необхідних інвестицій для адаптації і модернізації української інфраструктури та виробничих галузей", - зазначив іспанський прем'єр-міністр.
Як повідомляв Укрінформ, Прем'єр-міністр Іспанії Санчес прибув з візитом в Україну 1 липня, у перший день головування в Раді Європейського Союзу.
Фото: Олександр Корнієнко / Фейсбук