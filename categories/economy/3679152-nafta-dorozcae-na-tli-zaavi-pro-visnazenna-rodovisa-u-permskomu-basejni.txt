Ціни на нафту зростають у вівторок на тлі заяви гендиректора американської компанії Pioneer Natural Resources Co. щодо виснаження видобутку в Пермському басейні, а також підвищення Saudi Aramco цін у квітні.

Як передає Укрінформ, про це повідомляє enkorr.
Травневі ф'ючерси на Brent подорожчали на лондонській біржі ICE Futures на $0,24 (0,28%), до $86,42 барель. У понеділок Brent здорожчала на $0,35 (0,4%), до $86,18 за барель.
Квітневі ф'ючерси на WTI піднялися в ціні на Нью-Йоркській товарній біржі (NYMEX) на $0,21 (0,26%), до $80,67 за барель. За попередню сесію контракт здорожчав на $0,78 (1%), до $80,46 за барель.
Нафтовий ринок знижувався протягом більшої частини дня у понеділок на тлі слабшого, ніж очікували інвестори, прогнозу китайської влади для темпів зростання економіки країни на 2023 рік, проте ближче до кінця торгів розгорнувся до зростання.
Підтримку котируванням надала заява гендиректора американської компанії Pioneer Natural Resources Co. Скотта Шеффілда про те, що видобуток сланцевих нафти й газу в Пермському басейні досягне пікового рівня через п'ять-шість років. Це пов'язано з тим, що найкращі для буріння і видобутку ділянки родовища виснажуються, заявив Шеффілд агентству Bloomberg під час заходу CERAWeek, що проходить у Х'юстоні.
Аналітик Mizuho Securities USA Роберт Ягер звернув увагу інвесторів на підвищення саудівською держкомпанією Saudi Aramco цін для європейських і азіатських покупців майже на всі сорти нафти у квітні. «Ціну на основний сорт нафти, що постачається в Азію, збільшено за підсумками другого місяця поспіль, що говорить про очікування зростання попиту в цьому регіоні», – зазначив Ягер.