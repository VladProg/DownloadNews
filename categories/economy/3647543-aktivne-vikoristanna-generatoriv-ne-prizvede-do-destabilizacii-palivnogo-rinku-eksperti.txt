Використання електрогенераторних установок (ЕГУ), кількість яких стрімко збільшилась унаслідок масованих ракетних атак росіян на енергосистему України, не потягне за собою дестабілізацію ринку у вигляді дефіциту чи зростання цін.

Як передає Укрінформ, такого висновку дійшли експерти консалтингової групи «А-95» за результатами спеціального дослідження.
«Проведене дослідження й низка інтерв’ю з операторами ринку показали, що обсяг споживання пального генераторами в Україні хоч і збільшився, але не настільки, щоб радикально вплинути на ситуацію із постачанням і призвести до дефіциту пального в країні», — зазначив експерт консалтингової групи «А-95» Артем Куюн.
Згідно з оцінками, у жовтні-листопаді 2022 р. спостерігався сплеск попиту на бензин для ЕГУ, проте його обсяг не перевищив 6% ринку, або 7-12 тис. т на місяць. У свою чергу «генераторний» попит на дизпальне оцінюється максимум на рівні 60-65 тис. т, що становить 10-11% від загального обсягу споживання у країні.
Експерти переконані, що не матиме «генераторний» попит впливу й на ціни. Згідно з висновками дослідження, ключовими елементами ціноутворення на нафтопродукти в Україні є зовнішні чинники, зокрема світові котирування на нафтопродукти. Вони, у свою чергу, найближчим часом залежатимуть від перебігу трансформації системи нафтопродуктозабезпечення Європи внаслідок антиросійських санкцій. Серед інших чинників – «паливні» податки й курси основних валют.
«Якщо ціни й змінюватимуться, то не через використання генераторів», – резюмували у консалтинговій групі «А-95».
Як повідомляється, в Україну із 11 листопада 2022 року юридичні особи завезли 269,5 тис. генераторів, фізичні особи – 20 тис.