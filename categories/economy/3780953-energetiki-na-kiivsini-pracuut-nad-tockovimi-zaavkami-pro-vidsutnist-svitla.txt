Після буревію 27 жовтня енергетики на Київщині заживили 330 тис. споживачів. На 31 жовтня залишилися лише точкові заявки про відсутність світла.

Як передає Укрінформ, про це повідомляє "ДТЕК Київські регіональні електромережі" у Фейсбуці.
"Ми продовжуємо працювати над точковими зверненнями клієнтів на мережах 0,4 кВ, що живлять безпосередньо їхні оселі і зазнали масових пошкоджень після буревію на Київщині. За вчорашній день ми закрили 2400 заявок. Сьогодні бригади працюють над відновленням мереж ще по 1400 повідомленням", - йдеться у повідомленні.
Зазначається, що увечері 30 жовтня енергетики завершили відновлення всіх ліній 10 кВ. Всього за два дні ліквідації наслідків буревію відновлене електропостачання 330 тис. родин.
Всього на Київщині пошкоджень зазнали 399 ліній електропередачі 10 кВ, відключились 9 343 трансформаторних пункти.
Як повідомлялося, 27-28 жовтня у Київській області вирувала негода. Швидкість вітру досягала 25 м/с. Найбільше відключень електрики фіксувалося у Бориспільському, Броварському, Бучанському, Фастівському й Обухівському районах.
Фото: Олександр Гіманов