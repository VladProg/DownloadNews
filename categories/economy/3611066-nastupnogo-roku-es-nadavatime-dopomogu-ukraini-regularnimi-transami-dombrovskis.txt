У Єврокомісії були певні правові труднощі в реалізації пакета макрофінансової допомоги для України у 2022 році, але зараз опрацьовуються правові пропозиції, які дозволять забезпечити стабільне і передбачуване фінансування для України наступного року в обсязі €18 мільярдів.

Про це у Брюсселі під час пресконференції з представлення пропозицій з надання Україні МФД+ сказав виконавчий віцепрезидент Єврокомісії Валдіс Домбровскіс, повідомляє кореспондент Укрінформу.
Саме так він відповів на запитання кореспондента Укрінформу, чи увійдуть €3 мільярди, які залишаються несплаченими з фінансового пакета у €9 мільярдів, що ЄС планував виділити Україні у 2022 році, до нового пакета МФД+ в обсязі €18 мільярдів, який Україна може отримати у 2023 році.
«Ми мали певні організаційні труднощі. Наприклад, цього року програма надзвичайної макрофінансової допомоги потребувала певних гарантій від країн-членів, саме тому ці обговорення були важкими. Наші пропозиції на наступний рік включають більш об’ємний і стабільний пакет у €18 мільярдів, якщо порівнювати його з фінансовими інструментами цього року. Ми розраховуємо зробити перші виплати вже у січні, щоб відповісти на негайні фінансові потреби України. Цього року ми виплатимо Україні €2,5 мільярди до кінця цього місяця і ще пів мільярда - наступного місяця», - повідомив виконавчий віцепрезидент Єврокомісії.
Він зауважив, що наступного року Україна може очікувати на більш стабільне та передбачуване фінансування, ніж воно було цього року, коли обставини війни примушували ухвалювати додаткові рішення в екстремальних умовах. Це зробило систему фінансування менш стабільною, але перед таким явищем постав не лише ЄС. Така ситуація, за словами Домбровскіса, і в інших міжнародних донорів. Але зрештою міжнародні донори, включаючи ЄС, G7, США та інші країни, міжнародні фінансові інституції, мають бути здатними разом допомогти Україні у здійсненні негайних витрат для стійкості держави.
Домбровскіс підтвердив, що виділення макрофінансової допомоги обумовлене проведенням в Україні необхідних реформ, при цьому в їх оцінці Єврокомісія буде «реалістичною» у врахуванні обставин, в яких наразі перебуває країна.
«Так, обумовленість існує. Оскільки це МФД+, вона має притаманні риси політики обумовленості. Ми маємо намір підписати меморандум про взаєморозуміння з Україною щодо умов, які стосуються вдосконалення управління та боротьби з корупцією. Очевидно, що цього року ми враховуватимемо той факт, що в Україні війна. Тому наша політика обумовленості буде реалістичною та обґрунтованою, відповідно до цих обставин», - зазначив виконавчий віцепрезидент Єврокомісії.
Він зауважив, що наступного року макрофінансова допомога ЄС виділятиметься для України регулярними траншами, при цьому після загального погодження МФД+ на рівні країн-членів Єврокомісія не матиме необхідності знову погоджувати з ними кожне таке перерахування. Водночас, відповідно до політики обумовленості надання МФД+, Єврокомісія даватиме оцінку запровадженим реформам та проводитиме консультації із країнами-членами перед черговими траншами.
Як повідомляв Укрінформ, у травні Єврокомісія оголосила про намір виділити для України пакет надзвичайної макрофінансової допомоги в обсязі €9 мільярдів. З цієї суми перший транш Україна отримала у серпні, другий транш у розмірі €2 мільярди – у жовтні. Як очікується, МФД у 2,5 мільярда євро Київ отримає до кінця листопада, і ще пів мільярда євро – у грудні. З €9 мільярдів три мільярди євро ЄС не зміг перерахувати для України впродовж року. Ймовірно, фінансові цілі, для яких була призначена ця сума, будуть здійснені за рахунок масштабнішого пакета МФД+.
Загалом від початку російського вторгнення в Україну ЄС та «Команда Європи», включаючи країни-члени та ключові фінансові інституції, надали Україні фінансову підтримку в обсязі €19,7 мільярда. На додаток до цього в рамках так званого міждержавного Європейського фонду миру ЄС виділив Україні €3,1 мільярда, які були спрямовані на закупівлю озброєння та військового обладнання, пального, засобів захисту, медикаментів та для інших потреб Збройних сил України.