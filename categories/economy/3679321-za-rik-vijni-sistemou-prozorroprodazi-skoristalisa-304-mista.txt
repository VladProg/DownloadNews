За рік повномасштабного вторгнення з електронною системою Prozorro.Продажі активно працювали 304 міста.

Як передає Укрінформ, про це повідомляє Prozorro.Продажі у Фейсбуці.
"Загалом за рік повномасштабного вторгнення із 24 лютого 2022 по 24 лютого 2023 з електронною системою активно працювали 304 міста", - йдеться в повідомленні.
У Prozorro.Продажі склали рейтинг міст, які були найактивнішими користувачами системи. До рейтингу потрапили міста, які проводили аукціони з малої приватизації, оренди комунального майна, продажу та здачі в оренду земельних ділянок.
Рейтинг очолили: Ковель, Нововолинськ та Кропивницький. До першої пʼятірки потрапили Тернопіль та Верхньодніпровськ.
Зазначається, що Ковель, який опинився на першій сходинці рейтингу, провів 44 успішних аукціони з 58 оголошених та отримав за їхніми підсумками майже 27 млн гривень. Ковель також має найвищий показник середньої конкуренції на торгах з-поміж інших міст — 2,05 учасники.
Ще одне місто, яке ефективно управляло своїми активами, — Львів, що опинився на 7-й сходинці. Водночас громада Львова за рік війни заробила на управлінні комунальним майном найбільше серед інших громад — понад 230 млн гривень.
Київ опинився на 17 місці у рейтингу: столиця провела 274 успішні торги з 644 оголошених та заробила за їхніми підсумками понад 75 млн грн до свого бюджету. Замикають рейтинг Чернігів та Миколаїв.
Як повідомляв Укрінформ, за весь час роботи платформи Prozorro.Продажі організатори торгів заробили на онлайн-аукціонах до бюджетів різних рівнів понад 70 млрд грн.