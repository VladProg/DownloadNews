Національне антикорупційне бюро України і Спеціалізована антикорупційна прокуратура завершили розслідування стосовно ексочільника НАК «Нафтогаз України» Андрія Коболєва.

Як передає Укрінформ, про це НАБУ повідомляє у Телеграмі.
«14 квітня 2023 року НАБУ і САП завершили розслідування за підозрою колишнього голови правління НАК «Нафтогаз України» у заволодінні в 2018 році понад 229 млн грн. Дії особи кваліфікували за ч. 5 ст. 191 Кримінального кодексу України», - ідеться в повідомленні.
У НАБУ повідомили, що рішення про відкриття матеріалів стороні захисту ухвалене через рішення Вищого антикорупційного суду, яким відмовлено у продовженні строків слідства.
Як повідомляв Укрінформ, 14 квітня ВАКС повторно відмовив НАБУ у продовженні термінів слідства щодо ексочільника НАК «Нафтогаз України» Андрія Коболєва.
Раніше НАБУ заявило про необхідність продовження слідства відносно Коболєва через появу нових доказів - листування осіб, які були залучені до нарахування йому премії у розмірі 229 млн грн.
У бюро оприлюднили частину вилучених матеріалів, які, як пояснили у відомстві, вирішили опублікувати з огляду на суспільний резонанс та низку заяв з боку сторони захисту.
12 квітня слідчий суддя ВАКС відмовив у задоволенні клопотання про продовження термінів досудового розслідування кримінального провадження відносно Коболєва.
Строки досудового слідства у справі закінчуються 19 квітня.
Коболєву 19 січня оголосили підозру. За версією слідства, він у незаконний спосіб забезпечив собі виплату премій на понад 229 млн грн.
Відносно Коболєва діє запобіжний захід у вигляді застави розміром 229 млн грн і зобов’язання носити електронний браслет.