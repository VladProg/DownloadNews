Станом на 24 грудня в енергосистемі зберігається суттєвий дефіцит електроенергії, найскладнішою ситуація є у Київській області, сході та півдні України.

Як передає Укрінформ, про це НЕК "Укренерго" повідомляє у Телеграмі.
"Станом на 24 грудня в енергосистемі зберігається суттєвий дефіцит електроенергії. Працюють всі види генерації, але через обстріли та пошкодження обладнання припинила виробіток одна з електростанцій", - ідеться у повідомленні.
Також продовжують діяти певні обмеження у системі передачі електроенергії, спричинені пошкодженням магістральних мереж російськими атаками. У зв’язку з цим до всіх областей доведені ліміти споживання, перевищення яких призводить до застосування аварійних обмежень.
"Найбільш складна ситуація в Києві та Київській області, через наслідки атаки дронів 19 грудня, та на сході та півдні – там росія завдала нові артилерійські удари по прифронтових районах, є пошкодження на об’єктах енергетичної інфраструктури. Там, де це можливо, ремонтні роботи йдуть цілодобово", - наголосили в Укренерго.
У компанії запевнили, що генерація та оператори систем розподілу роблять усе можливе для покращення ситуації з електропостачанням.
Як повідомляв Укрінформ, 23 грудня війська російської федерації обстріляли один з енергетичних об'єктів ДТЕК, він припинив генерацію електроенергії, загинув працівник.