Пошта Польщі (Poczta Polska) у співпраці з Укрпоштою з 5 жовтня знизила тарифи на пересилання всіх посилок EMS (Express Mail Service) вагою до 20 кг до України. Клієнти платитимуть до -75% порівняно з попередньою вартістю.

Як передає Укрінформ, про це повідомляє пресслужба українського поштового оператора.
«Пошта Польщі дуже багато зробила з початку війни для наших громадян і системно продовжує підтримувати нас і нашу країну, за що я щиро вдячний. Наступним кроком буде перегляд тарифів на доставку відправлень з України до Польщі, що дозволить ще більше поглибити співпрацю між двома поштами та двома країнами», - зазначив гендиректор Укрпошти Ігор Смілянський.
За його словами, Пошта Польщі запустила спеціальні умови для доставки експрес-відправлень EMS вагою до 20 кг з Польщі до України. Ціни починаються від 42,00 польських злотих за посилку, що означає зниження ціни до -75%.
Ознайомитися з тарифами можна на сайті польського оператора. Доставка посилок з будь-якого відділення Пошти Польщі до будь-якого відділення Укрпошти займе 7-14 днів.
EMS (Express Mail Service) — сервіс прискореної міжнародної доставки.
Як повідомлялось, 16 серпня цього року Пошта Польщі та Укрпошта уклали Меморандум про співпрацю. Основними положеннями підписаного документу є поглиблення інституційної співпраці між національними операторами у сфері традиційних поштових послуг, експлуатації, інновацій, логістики.
Фото: dziennik.pl / Konrad Żelazowski