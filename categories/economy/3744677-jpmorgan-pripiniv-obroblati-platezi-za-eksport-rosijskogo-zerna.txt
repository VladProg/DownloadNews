Американський банк JPMorgan цього тижня припинив обробку платежів російського "Россельхозбанку", який знаходиться під санкціями Сполучених Штатів та Європейського Союзу.

Як передає Укрінформ, про це заявила офіційна речниця МЗС РФ Марія Захарова.
"Прямий канал, встановлений між "Россельхозбанком" та американським JP Morgan, який у західних столицях та ООН намагалися подати як робочу альтернативу SWIFT, був закритий 2 серпня", - сказала Захарова, коментуючи заяву держсекретаря США про "чорноморську ініціативу".
Відновлення підключення "Россельхозбанку" до міжнародної платіжної системи SWIFT було однією з вимог РФ для продовження "зернової угоди".
Як повідомлялося, державний секретар США Ентоні Блінкен 3 серпня заявив, що міжнародна спільнота зацікавлена у забезпеченні світового ринку продовольством, тож відновлення Чорноморської зернової ініціативи є одним з інструментів для того, щоб їжа була доступною, а ціни на неї – низькими.
Фото: Chris Ratcliffe/Bloomberg