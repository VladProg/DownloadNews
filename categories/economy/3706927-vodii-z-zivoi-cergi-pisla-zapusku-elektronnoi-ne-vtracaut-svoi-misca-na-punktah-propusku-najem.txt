Вантажні автомобілі, які стали в «живу» чергу на пунктах пропуску до початку роботи електронної, не втрачають свої місця.

Про це повідомив голова Державного агентства відновлення та розвитку інфраструктури Мустафа Найєм у Фейсбуці, передає Укрінформ.
«З 8 травня на 16 найбільших автомобільних пропускних пунктах з країнами ЄС та Молдовою водії вантажівок можуть забронювати час для перетину кордону України завдяки єЧерзі. Зараз частина водіїв досі стоять у «живій» черзі, а частина реєструються в електронній. Ті, хто був у «живій», не втрачають свої місця. Представники Державної служби з безпеки на транспорті вже допомагають людям, аби вони поступово вводились у систему. З цим немає жодних проблем», - зазначив він.
Найєм уточнив, що сервіс вже доступний на ПП: «Ягодин – Дорогуськ»; «Рава-Руська – Гребенне»; «Краківець – Корчова»; «Шегині – Медика»; «Ужгород – Вишнє-Нємецьке»; «Порубне – Сірет»; «Тиса (Чоп) – Захонь»; «Рені – Джюрджюлешть»; «Орлівка – Ісакча»; «Могилів-Подільський – Отач»; «Устилуг – Зосин»; Тимчасовий ПП «Нижанковичі – Мальховіце»; «Дякове – Халмеу»; «Старокозаче – Білгород-Дністровський»; «Мамалига – Крива»; «Виноградівка – Вулкенєшть».
Як повідомлялося, єЧерга – це сервіс, аналогів якого немає в жодній країні ЄС. Він розроблений Міністерством розвитку громад, територій та інфраструктури спільно з Міністерством цифрової трансформації та Агентством відновлення. Він є безкоштовною державною послугою. До кінця травня єЧерга буде працювати в тестовому режимі. З середини травня перетин кордону для вантажівок буде можливим лише за записом в електронній черзі.