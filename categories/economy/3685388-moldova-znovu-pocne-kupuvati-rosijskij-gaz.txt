Голова АТ “Moлдовагаз" Вадим Чебан повідомив у понеділок, що газотранспортна компанія знову почне купувати у “Газпрому” газ.

Як передає Укрінформ, про це повідомляє NewsMaker.
Чебан зазначив, що ціни на газ у російської компанії “Газпром” і у молдовської компанії “Energocom” практично однакові, у зв’язку з чим у “Moлдовагаз” вирішили закупити частину газу у концерну рф.
У результаті близько 0,7-0,8 мільйонів кубометрів газу в день правому берегу Молдови забезпечить “Газпром”, а ще 1,3-1,5 мільйонів кубометрів в день “Moлдовагаз” закупить у “Energocom”.
За словами очільника “Moлдовагаз”, це тимчасове рішення до кінця березня, а на квітень рішення ще немає, тому що воно залежить від різних факторів.
За прогнозами Чебана, ціна на російський газ для Молдови у квітні сягне 680-700 доларів США за тисячу кубометрів.
Водночас міністр енергетики Молдови Віктор Парліков заявив, що “правий берег не потребує російського газу”.
“Ми вважаємо, що поки не потребуємо російського газу. У нас є газ, закуплений і запасений “Energocom”. І ми маємо закуповувати газ у “Energocom”, – сказав міністр.
Парліков додав, що компанія “Moлдовагаз” не обговорювала своє рішення щодо закупівлі російського газу з Міністерством енергетики.
Він також повідомив, що “Moлдовагаз” встигла закупити для правого берега 2 мільйони кубометрів газу з рф.
Як повідомляв Укрінформ, після того, як росія почала використовувати енергію як зброю, ЄС оголосив курс на поступове позбавлення залежності від російських викопних ресурсів та почав диверсифікацію шляхів постачання газу від інших надійних постачальників, зокрема, із США, Норвегії, Катару, Азербайджану та інших країн.
ЄС погодив так звану платформу спільної закупівлі газу, яка дозволяє країнам-членам уникати конкуренції між собою на глобальному енергетичному ринку та повною мірою скористатися перевагами спільної купівельної спроможності Європейського Союзу. Учасниками цієї платформи спільної закупівлі газу є також Україна, Молдова та країни Західних Балкан.
У грудні 2022 року міністри енергетики ЄС також дійшли спільного рішення щодо запровадження механізму ринкової корекції та обмеження ціни на закупівлю природного газу з метою стабілізації ситуації на енергетичному ринку Євросоюзу. Вона становитиме 180 євро за мегават/годину.