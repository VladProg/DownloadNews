Червоноградський мікрорегіон став пілотним у межах проєкту «Підтримка структурних змін у вугільних регіонах України», який стартував на Львівщині. надалі таку практику планують впровадити на території інших областей.

Про це повідомляє пресслужба Львівської ОВА, передвє Укрінформ.
У Львові відбулась стартова конференція проєкту «Підтримка структурних змін у вугільних регіонах України». Львівщина стала пілотною областю для цього проєкту. Його реалізують за підтримки Німецького товариства міжнародного співробітництва (GIZ).
Відтак, в межах заходу говорили про можливості для Львівської області у напрямі справедливої трансформації вугільних регіонів, зокрема про можливості Червоноградського мікрорегіону.
«Червоноградському мікрорегіону недостатньо приділяли уваги до цього і є великий клубок проблем, серед яких: невиплата зарплати, нерентабельність, негативні екологічні наслідки видобутку вугілля, так звані професійні хвороби шахтарів. Ці проблеми потрібно було розв'язувати ще 20 років тому. Дякую Німеччині та фонду GIZ за допомогу в реалізації цього проєкту. І тут важливо, щоб в у цьому процесі громади й люди, які там мешкають, відчували, що ми першочергово боремось за їхнє майбутнє. Головна наша мета – нікого не залишити осторонь. Подбати про гідні умови для працевлаштування людей, на яких вплине зменшення видобутку вугілля, а згодом і відмова від викопного палива», — наголосив начальник Львівської ОВА Максим Козицький.
Як зазначив заступник міністра енергетики України Ярослав Демченков, Україна прагне стати хабом чистої енергії для всієї Європи, а відновлення енергетичного сектору має здійснюватися на принципах сталого розвитку та на базі нових зелених технологій і стандартів.
«Справедлива трансформація — це модель регіонального розвитку, яка передбачає гідне життя та достатній рівень доходу для всіх жителів громади, у тому числі працівників, на яких безпосередньо вплине процес відмови від використання вугілля або інших викопних видів палива. Концепція випливає з досвіду, отриманого від країн, які пройшли цей перехідний період завдяки активній участі громадянського суспільства, профспілок і вразливих груп населення», - розповіла директор проєкту Еліз Віж’є.
Проєкт включатиме 6 основних напрямів: діалог щодо структурних змін, нормативно-правову базу справедливої трансформації, пілотні проєкти/підтримка регіональних та локальних інституцій у вугільних регіонах, механізм фінансування/фонд структурних змін, комунікаційну стратегію для вугільної трансформації, підтримку зеленого відновлення та модернізацію української енергетичної системи.
Директор департаменту економічної політики Львівської ОВА Степан Куйбіда у свою чергу зазначив, що зараз триває робота над Стратегією Червоноградського мікрорегіону, її мають підсилити проєктами з фінансовою складовою. Зокрема йдеться про рішення в економічному секторі, інфраструктурі, інвестиціях, соціальному напрямі та професійно-технічній освіті.
«GIZ надає нам фахову підтримку і вже сьогодні ми говоримо про капітальні інвестиції та конкретні проєкти», — додав Куйбіда.
Проєкт, який стартує на Львівщині, надалі планують мультиплікувати і на інші регіони.
Як повідомляв Укрінформ, посол ФРН в Україні Анка Фельдгузен заявила, що Німеччина розглядає Україну як перспективного партнера в галузі енергетичного співробітництва. При цьому вона мала на увазі «зелену» енергетику та висловила впевненість, що Україна може стати великим експортером такої енергії. Акцент робиться на таких відновлювальних джерелах, як вітер, сонце, а також водень.
Фото: пресслужба Львівської ОВА