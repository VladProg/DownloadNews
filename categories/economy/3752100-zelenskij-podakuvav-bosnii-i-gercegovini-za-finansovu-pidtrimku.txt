Президент Володимир Зеленський під час зустрічі із головою президії Боснії і Герцеговини Желько Комшичем і членом президії цієї держави Денісом Бечіровичем подякував за надання Україні фінансової підтримки в умовах повномасштабної російської агресії.

Як передає Укрінформ, про це повідомляє пресслужба Президента.
Боснійські урядовці прибули з візитом в Україну для участі у третьому саміті міжнародної Кримської платформи.
Глава держави подякував співрозмовникам за надання фінансової підтримки Україні в умовах повномасштабної російської агресії.
Зеленський також відзначив важливість приєднання Боснії і Герцеговини до санкційної політики Європейського Союзу проти Росії.
«Дякую вам за візит до України в День Державного Прапора, для нас це велика честь. Також хочу подякувати за підтримку нашого суверенітету й територіальної цілісності, за підтримку та участь у саміті міжнародної Кримської платформи», – наголосив Президент.

Зеленський висловив подяку Боснії і Герцеговині за підтримку резолюцій щодо територіальної цілісності й суверенітету України, зокрема в межах ООН.

Він обговорив із представниками президії Боснії і Герцеговини перспективи щодо посилення взаємодії між двома країнами, наголосивши, що Україну та Боснію і Герцеговину об’єднує спільна мета – членство у Європейському Союзі.
Президент висловив сподівання, що Боснія і Герцеговина знайде можливість приєднатися до практичної реалізації Української формули миру.
Як повідомляв Укрінформ, 23 серпня у Києві проходить третій Міжнародний саміт Кримської платформи, присвячений баченню України щодо майбутнього тимчасово окупованого Криму і питанням безпеки у Чорноморському регіоні.
Фото: ОП