Генеральний директор МАГАТЕ Рафаель Гроссі повідомив про відновлення живлення Запорізької АЕС від зовнішньої лінії після того, як напередодні російські обстріли пошкодили підстанції на підконтрольній Україні території.

Про це йдеться в офіційному повідомленні на сайті МАГАТЕ, передає Укрінформ.
«Запорізька атомна електростанція відновила підключення до своєї останньої діючої електролінії напругою 750 кіловольтів після того, як воно було втрачене втретє за десять днів», - заявив Гроссі.
Експерти МАГАТЕ, які перебувають на АЕС, підтвердили, що живлення було відновлено приблизно через 18 годин після спрацювання системи захисту, яка автоматично вимикає лінію при падінні напруги до низьких показників.
Нагадаємо, попередні відключення ЗАЕС сталися 8 та 12 жовтня. Для забезпечення резервного електроживлення на станції, необхідного для охолодження реактора та інших функцій безпеки, включаються аварійні дизель-генератори.