Кабінет Міністрів передав в управління Фонду державного майна України 17 об'єктів нерухомого майна та частки корпоративних прав 5 підприємств, якими володів російський бізнесмен Володимир Євтушенков.

Про це повідомив голова ФДМУ Рустем Умєров у Фейсбуці, передає Укрінформ.
“Усі активи — майно Володимира Євтушенкова, одного з найбагатших людей росії. У вересні Вищий антикорупційний суд конфіскував його активи, а тепер вони працюватимуть на українську економіку”, - написав він.
За словами Умєрова, ці активи розташовані у Києві та Запоріжжі.
“За свою агресію росія буде платити не тільки життями своїх терористів, а й майном. Кошти від продажу підуть на посилення обороноздатності та відбудову України”, - підкреслив голова ФДМУ.
Як повідомлялося, росіянин Володимир Євтушенков став першим олігархом, стосовно якого Мінʼюст України подав позов до ВАКС щодо конфіскації активів.
За інформацією ЗМІ, статки Євтушенкова у 2021 році сягали 3,4 млрд доларів. Один з його основних капіталів – АФК "Система".
1 вересня Вищий антикорупційний суд задовольнив позов Міністерства юстиції про стягнення у дохід держави активів громадянина рф, розміщених на території України.