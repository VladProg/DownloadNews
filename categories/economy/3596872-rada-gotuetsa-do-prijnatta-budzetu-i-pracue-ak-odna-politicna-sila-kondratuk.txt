Верховна Рада готується до прийняття держбюджету на 2023 рік і працює як одна політична сила.

Про це в ефірі єдиного телемарафону сказала заступниця Голови Верховної Ради Олена Кондратюк, передає Укрінформ.
«Цими днями парламент вніс зміни до державного бюджету на 2022-й рік, виділив додатково понад 380 мільярдів гривень на весь сектор оборони України. 365 мільярдів піде на Міністерство оборони на потреби Збройних сил України, зокрема на військову форму, забезпечення, харчування, оплату комунальних видатків війська, передбачені законодавством виплати військовим, а також родинам загиблих героїв, захисників і захисниць України», - сказала Кондратюк.
Водночас збільшено видатки на МВС, СБУ і розвідку на 3,2 мільярда гривень.
Кондратюк зазначила, що були зустрічі фракцій і груп з міністром оборони і міністром фінансів, обговорили всі можливості виділити кошти, адже зараз абсолютно необхідно спрямувати максимум на потреби ЗСУ.
«Також ми готуємося до прийняття державного бюджету на 2023 рік. Зараз ведуться переговори з нашими партнерами про можливі допомоги і виділення коштів на 23-й рік, щоб враховувати це при прийнятті держбюджету. Парламент працює згуртовано, з розумінням, що ми працюємо однією політичною силою, яка називається Україна», - наголосила Кондратюк.
Як повідомляв Укрінформ, Кабінет Міністрів на засіданні 13 вересня затвердив законопроєкт "Про Державний бюджет України на 2023 рік". Його пріоритет — безпека та оборона, на відповідний сектор має бути спрямовано 1,13 трлн гривень (майже 50% всього бюджету).
Другий пріоритет проєкту – соціальні програми. На пенсії, субсидії, допомогу малозабезпеченим родинам, виплати внутрішньо переміщеним особам, витрати на медицину та освіту передбачається виділити понад 800 млрд грн – це 35% від всіх видатків.
Решта видатків будуть скорочуватися. Головна стаття економії — зменшення видатків на органи державної влади, які планується скоротити на 11,6 млрд грн порівняно з 2022 роком.