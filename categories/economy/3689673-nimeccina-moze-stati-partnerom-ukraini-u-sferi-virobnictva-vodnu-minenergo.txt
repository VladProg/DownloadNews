Німеччина розглядає можливість спільної з Україною реалізації проєктів у сфері виробництва та транспортування водню.

Як передає Укрінформ, про це йшлося під час зустрічі міністра енергетики України Германа Галущенка з державним секретарем офісу федерального канцлера Німеччини Йоргом Кукісом, повідомляє пресслужба Міненерго.
«Є величезний потенціал двостороннього співробітництва у сфері виробництва та транспортування водню. Німеччина розглядає відповідні проєкти, серед яких - можливу модернізацію української ГТС для транспортування водню», – йдеться у повідомленні.
Зазначається, що під час зустрічі сторони також наголосили на важливості зеленої трансформації та позбавлення залежності від російських енергетичних ресурсів, а також обговорили напрями співпраці у відбудові українського енергосектору.
Як повідомлялося, нещодавно у межах 9-го Берлінського енергетичного діалогу за участю міністра енергетики України Германа Галущенка підписано два документи про співпрацю в енергетичній сфері між Україною та Німеччиною.
Зокрема, була підписана Спільна декларація щодо рамкового співробітництва між Міністерствам енергетики України та Східним комітетом німецького бізнесу, а також Меморандум про порозуміння та співробітництво між асоціаціями «зеленої» енергетики України та ФРН - Global 100% Re Ukraine та German Renewable Energy Federation (BEE - Bundesverband Erneuebare Energie e.V.).