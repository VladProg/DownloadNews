Ціни на нафту продовжують знижуватися у понеділок, 20 березня, після падіння за підсумками минулого тижня, яке стало найзначнішим із літа минулого року.

Як передає Укрінформ, про це повідомляє enkorr.
Котирування травневих ф'ючерсів на нафту Brent на лондонській біржі ICE Futures становили $72,29 барель, що на $0,68 (на 0,9%) нижче за ціну на закриття попередньої сесії. У п'ятницю ці контракти здешевшали на $1,73 (на 2,3%) – до $72,97 за барель, що стало мінімальним рівнем із 20 грудня.
Ціна ф'ючерсів на нафту WTI на квітень на електронних торгах Нью-Йоркської товарної біржі (NYMEX) опустилася на $0,6 (на 0,9%) – до $66,14 за барель. За підсумками попередньої сесії вартість контрактів упала на $1,61 (на 2,4%) і становила $66,74 за барель. Це мінімум із 3 грудня.
За п'ять робочих днів Brent обвалилася на 11,9%, WTI – на 13%. Це найбільше тижневе зниження відповідно з серпня минулого року для європейської нафти і з червня – для американської.
Негативні настрої на нафтовому ринку зумовлено побоюваннями щодо того, що кризова ситуація у банківському секторі США може спровокувати рецесію в американській економіці, повідомляє MarketWatch.