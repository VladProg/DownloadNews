Голова правління НАК "Нафтогаз України" Олексій Чернишов обговорив із президентом та генеральним директором найбільшої нафтогазової компанії Норвегії Equinor Андерсом Опедалом можливість закупівлі та резервування за спеціальними умовами додаткових обсягів газу, необхідних Україні для проходження надскладного опалювального сезону.

Як передає Укрінформ, про це Чернишов повідомив у Фейсбуці.
"Посилення стратегічного партнерства з найбільшою норвезькою нафтогазовою компанією Equinor — тема нашої зустрічі з президентом та генеральним директором компанії Андерсом Опедалом.
Співпраця Нафтогазу з Equinor розпочалася понад 10 років тому, впевнений, що зараз наші компанії виходять на новий рівень співробітництва.
Зокрема обговорили можливість закупівлі та резервування в Equinor додаткових обсягів газу, необхідних Україні для проходження надскладного опалювального сезону", - написав Чернишов.
Глава НАК "Нафтогаз Україна" відзначив, що окремо було обговорене питання спеціальних умов закупівлі та оплати газу. Чернишов подякував норвезькій компанії за співпрацю з нашою державою.
Як повідомляв Укрінформ, голова правління НАК «Нафтогаз України» Олексій Чернишов обговорив із представником Мінфіну США Браяном МакКолі потребу в фінансуванні закупівель газу.