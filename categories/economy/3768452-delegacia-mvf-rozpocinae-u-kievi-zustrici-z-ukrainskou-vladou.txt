Команда Міжнародного валютного фонду на чолі із заступницею директора Європейського департаменту МВФ Умою Рамакрішнан розпочинає в неділю зустрічі в Києві з представниками влади України та іншими ключовими партнерами.

Про це йдеться у переданому Укрінформу повідомленні постійного представника МВФ в Україні Ваграма Степаняна.
«Діалог високого рівня фокусуватиметься на перспективних заходах та викликах у контексті програми розширеного фінансування (EFF), що її реалізує Україна за підтримки МВФ», - зазначив Степанян.
Як повідомляв Укрінформ, 25 вересня місія Міжнародного валютного фонду на чолі з Гевіном Греєм розпочала технічні дискусії з представниками влади України у контексті підготовки до другого перегляду програми розширеного фінансування.