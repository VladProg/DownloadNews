Енергосистема України працює стабільно, електроенергії достатньо для споживання попри вихід у ремонт кількох енергоблоків.

Як передає Укрінформ, про це повідомляє НЕК "Укренерго" у Фейсбуці.
"Станом на сьогодні, 26 квітня, виробництва електроенергії достатньо для покриття споживання. Все ще триває водопілля. Гідроелектростанції продовжують працювати не тільки для покриття піків споживання зранку та ввечері, але й упродовж всієї доби", - йдеться у повідомленні.
Електростанції почали щорічну ремонтну кампанію, яка є обов’язковою для підготовки до зимового періоду. Вихід у ремонт кількох енергоблоків компенсується активною роботою гідроелектростанцій та відновлюваних джерел енергії, зауважили в Укренерго.
Як повідомлялося, ремонтні бригади Укренерго працюють на всіх об’єктах високовольтної мережі, які зазнали російських атак. У пріоритеті – відновлення надійності живлення. Зокрема, проведені аварійно-відновлювальні роботи та частково повернуто в роботу обладнання на одній з підстанцій на сході країни, яка понад 5 разів була атакована ракетами та дронами росіян.
Енергосистема зазнала безпрецедентних пошкоджень. Для відновлення рівня надійності, який був до масованих обстрілів, все ще необхідно багато ресурсу та часу, акцентують в енергокомпанії.