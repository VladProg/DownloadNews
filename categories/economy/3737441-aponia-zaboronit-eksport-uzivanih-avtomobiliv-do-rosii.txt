Уряд Японії планує заборонити експорт вживаних автомобілів до Росії в рамках додаткових економічних санкцій проти Москви через її вторгнення в Україну.

Про це з посиланням на джерела в японському уряді повідомляє Kyodo, передає Укрінформ.
Обмеження експорту вживаних японських автомобілів, які користуються великим попитом серед росіян, має на меті посилити ефективність ембарго щодо Москви й синхронізувати санкційну політику Японії з каральними заходами Європи та Сполучених Штатів.
На доповнення до діючої з квітня минулого року заборони на поставки до Росії розкішних автомобілів вартістю понад $43 тисячі (6 мільйонів ієн) нові санкції Японії стосуватимуться автомобілів з усіма типами двигунів (бензиновими й дизельними), що перевищують 1900 куб.см, а також електричних і гібридних транспортних засобів.
Експорт Японії до Росії у 2022 році зменшився на 30% порівнянні з попереднім роком і склав лише близько $4,4 мільйона (603,9 мільярда єн). Більше половини цієї суми, 305,6 мільярда єн, припадає на легкові автомобілі, більшість яких становлять уживані авто.
Сполучені Штати та Євросоюз розширили заборони на експорт автомобілів до Росії після травневого саміту лідерів «Великої сімки» в Хіросімі, де вони домовилися вжити заходів для обмеження експорту до Росії всіх товарів, які можуть сприяти продовженню її агресії проти України.
Раніше у вівторок на брифінгу головний секретар кабінету міністрів Японії Хірокадзу Мацуно піддав критиці вихід Росії з угоди, що дозволяє експортувати українське зерно Чорним морем, і заявив, що Японія уважно стежитиме за впливом цього рішення на світове постачання продовольства.
За словами Мацуно, у співпраці з країнами G7 та міжнародним співтовариством Японія рішуче закликатиме Росію повернутися до експорту зерна й забезпечити перезапуск ініціативи.
Як повідомляв Укрінформ, уряд Великої Британії запровадив санкції щодо 14 росіян через спроби російської влади знищити українську національну ідентичність, зокрема проти 11 причетних до примусової депортації українських дітей.