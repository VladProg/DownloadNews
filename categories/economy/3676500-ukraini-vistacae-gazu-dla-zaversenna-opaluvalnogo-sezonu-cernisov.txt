Україні вистачає газу для закінчення опалювального сезону 2022-2023.

Як повідомляє кореспондент Укрінформу, про це сказав голова правління НАК "Нафтогаз України" Олексій Чернишов під час телемарафону.
"Маю вас поінформувати та гарантую, що запасів газу для цієї зими нам повністю вистачає. Більше того, ми розпочали підготовку для наступного опалювального сезону 2023-2024", - заявив він.
Чернишов зазначив, що Нафтогаз щороку буде завчасно готуватись до наступного опалювального сезону.
"Підготовка до наступної зими не має бути якоюсь окремою подією, яка викликає певні ризики кожного року. Це має відбуватись в абсолютно штатному режимі, і ми будемо планувати наперед наші ресурси", - запевнив очільник компанії.
За словами Чернишова, Нафтогаз забезпечує газом 12,5 млн українських домогосподарств.
"Нам абсолютно достатньо газу для завершення цього опалювального сезону, і запаси газу пов’язані не тільки з опалювальним сезоном. Газ споживається і після його завершення, бо працює промисловість, бізнес, ЖКГ та інші галузі. Ми маємо тримати відповідний баланс щомісяця", - зауважив він.
Як повідомляв Укрінформ, Прем'єр-міністр України на засіданні уряду 28 лютого 2023 року заявив, що до завершення опалювального сезону в Україні залишається півтора місяця, але вже можна сказати, що найважчий період минув.