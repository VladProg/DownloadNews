У Фонді державного майна буде створено підрозділ, який займатиметься управлінням підсанкційним майном та майном на тимчасово окупованих територіях.

Про це повідомляє пресслужба ФДМУ, передає Укрінформ.
«ФДМУ оголошує відбір на посаду начальника Управління супроводження санкційного майна та майна на тимчасово окупованих територіях», - йдеться в повідомленні.
Наголошується, що новостворений підрозділ займатиметься управлінням примусово вилучених активів рф та її резидентів, організацією спільної роботи з ВАКС, Мін'юстом, РНБО та іншими правоохоронними органами щодо стягнених таких активів, а також забезпеченням підготовки до передачі їх в оренду або приватизацію.
Як повідомлялося, Фонд державного майна України планує у липні 2023 року виставити на приватизацію 54 об'єкти.