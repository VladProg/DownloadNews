Прем'єр-міністр Денис Шмигаль обговорив із гендиректором американської Корпорації з фінансування міжнародного розвитку (DFC) Скоттом Нейтаном, представниками USAID, посольства США практичні кроки щодо мобілізації приватного капіталу для України.

Про це глава уряду повідомив у Телеграмі, передає Укрінформ.

"Сьогодні в Києві з гендиректором корпорації Скоттом Нейтаном, USAID, посольством США обговорили практичні кроки реалізації меморандуму, які дозволять мобілізувати приватний капітал для України. Напрацьовуємо механізми страхування воєнних ризиків. Скоординували також потреби для відновлення енергетичної системи, пошкодженої внаслідок російських атак», - зазначив Шмигаль.
Він наголосив, що влада спільно з партнерами працює над залученням приватного капіталу в економіку України.
Прем'єр-міністр подякував партнерам за увагу до питання відбудови України.
Як повідомлялося, у Вашингтоні 12 квітня на полях Spring Meetings Україна підписала меморандум з Американською корпорацією з фінансування міжнародного розвитку (DFC) та USAID щодо підтримки залучення інвестицій в Україну для втілення пріоритетних проєктів розвитку й відновлення економіки.
Фото: Денис Шмигаль, Facebook