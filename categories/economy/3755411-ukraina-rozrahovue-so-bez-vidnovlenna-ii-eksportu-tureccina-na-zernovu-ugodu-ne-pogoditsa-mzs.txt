Україна розраховує, що Туреччина та інші причетні до зернової угоди сторони використають свій авторитет задля запобігання спробам Росії налагодити експорт зернових у Чорному морі без відновлення експорту українських зернових.

Про це йдеться у коментарі МЗС України, передає Укрінформ.
У зовнішньополітичному відомстві зазначили, що Україна як один із гарантів глобальної продовольчої безпеки зацікавлена у відновленні функціонування Чорноморської зернової ініціативи задля продовження експорту української сільськогосподарської продукції на іноземні ринки, зокрема Африки та Азії.
"Ми також активно працюємо над запуском альтернативних маршрутів. Чорне море має залишатися відкритим для вільної та безпечної торгівлі. У цьому контексті розраховуємо, що Туреччина, яка неодноразово підтверджувала свою непорушну позицію щодо збереження та чіткого дотримання норм міжнародного права, а також інші причетні сторони, використають свій авторитет задля запобігання спробам Росії знову порушити міжнародні зобов'язання та шантажувати світ новими продовольчими кризами", - заявили у МЗС.
У відомстві акцентували, що знищення Росією інфраструктури українських портів та місць зберігання зернових після її виходу з Чорноморської зернової ініціативи та перешкоджання судноплавству в Чорному морі мали на меті унеможливити подальший експорт українських зернових морським шляхом, зменшити пропозицію на глобальних ринках та підвищити ціни на продовольство для власної вигоди.
"Розгляд можливості підтримки експорту Росією зернових у Чорному морі без відновлення експорту українських зернових із українських портів завдасть серйозного удару по міжнародним зобов’язанням та міжнародному праву, заохочуватиме Москву до подальших агресивних дій та посилюватиме її відчуття безкарності", - застерегли у МЗС.
Як повідомлялося, британське видання The Telegraph повідомило, що Росія пропонує Туреччині та Катару схему експорту зерна, яка виключає участь України.
Президент Туреччини Реджеп Тайїп Ердоган планує зустрітися зі своїм російським колегою Владіміром Путіним 4 вересня в місті Сочі. Очікується, що головною темою переговорів Ердогана з Путіним буде Чорноморська зернова ініціатива, яку РФ зірвала минулого місяця.
Фото: Мінагро