З понеділка заводоуправління "АрселорМіттал Кривий Ріг" працюватиме у віддаленому режимі.

Про це повідомляє пресслужба компанії, передає Укрінформ.
«Шановні колеги, через обмежене водопостачання у заводоуправлінні завтра, 12 червня, для його співробітників зберігається такий самий графік віддаленої роботи, як на тому тижні», - йдеться в повідомленні.
Наголошується, що співробітники заводоуправління можуть за погодженням зі своїм керівником скористатися наступними опціями: віддалена робота, відпустка, відпустка без збереження заробітної плати, простій.
В компанії підкреслюють, що це вимушені заходи, спрямовані на економію водних ресурсів на підприємстві.
Як повідомлялося, через підрив та руйнацію Каховської ГЕС агресором підприємство «АрселорМіттал Кривий Ріг» обмежило споживання води та вже поставило на паузу низку процесів металургійного виробництва. Зокрема, призупиняється виплавляння сталі, а також виробництво прокату. В роботі залишаються доменне та коксохімічне виробництва, а також ГЗК.