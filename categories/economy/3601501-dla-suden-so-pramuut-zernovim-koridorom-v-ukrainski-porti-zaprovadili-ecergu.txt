ДП «Адміністрація морських портів України» з 26 жовтня запровадило електронну чергу на підхід та обробку суден, що прямують до портів Одеської області «зерновим коридором».

Як передає Укрінформ, про це повідомляє пресслужба АМПУ у Фейсбуці.
Інформація про електронну чергу з 26 жовтня оприлюднюється на офіційному сайті підприємства.
Зазначається, що така технологія була раніше впроваджена та показала свою ефективність у дунайських портах.
За словами керівника АМПУ Олексія Вострікова, на відміну від черги у дунайських портах, у черзі до одеських портів можливі зміни, пов'язані з технічними нюансами, такими як неготовність судна до огляду тощо. Востріков зазначив, що причини цих змін будуть окремо вказані по кожному судну.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гутерреш підписали Ініціативу про безпечне транспортування зерна та продуктів харчування з портів «Одеса», «Чорноморськ» та «Південний».
Перше судно з українським продовольством вийшло з порту Одеси 1 серпня.
У жовтні росія свідомо почала затримувати повноцінну реалізацію «зернової ініціативи» через що у Босфорі сформувалася черга з суден, навантажених українською агропродукцією. Деякі з суден уже місяць очікують на інспекцію.
Фото: АМПУ