Експерти МАГАТЕ зафіксували пуски ракет, скоріш за все, з реактивної системи залпового вогню з близької відстані від окупованої росіянами Запорізької АЕС.

Як передає Укрінформ, про це йдеться в опублікованій у неділю заяві Міжнародного агентства з ядерної енергії.
"Експерти МАГАТЕ, присутні на ЗАЕС, чули кілька ракет, які, як видається, були випущені з близької відстані від станції. Команда МАГАТЕ не бачила снаряди через хмарність, але характерний звук вказував на те, що вони були випущені з реактивної системи залпового вогню (РСЗВ) неподалік", - йдеться у повідомленні.
Також у звіті розповідається про втрату станцією зв’язку з основною лінією електропередач за межами майданчика, що змусило її покладатися на резервну електроенергію для охолодження реактора.
"Як і раніше, я глибоко стурбований ядерною безпекою та захищеністю станції, як коли мова йде про її вразливі джерела живлення за межами майданчика – які можуть постраждати від атак далеко від нього – так і про більш прямі військові ризики, з якими вона стикається, що потенційно підривають принципи, які я виклав на засіданні Ради Безпеки ООН у травні цього року. У цьому контексті особливе занепокоєння викликають очевидні ракетні обстріли поблизу станції", - заявив гендиректор МАГАТЕ Рафаель Гроссі.
Як повідомляв Укрінформ, тимчасово захоплена росіянами Запорізька атомна електростанція у неділю, 26 листопада, цілий день перебувала на межі блекауту.
Згідно з "Енергоатомом", 26 листопада о 10:30 внаслідок короткого замикання приблизно на 100 км північніше Запорізької АЕС відключилась остання (четверта) лінія її зв’язку з енергосистемою України – ПЛ-750 кВ ЗАЕС – "Дніпровська". Три інші лінії були пошкоджені ще раніше під час російських обстрілів. В цей час ЗАЕС отримувала зовнішнє живлення від єдиної доступної резервної лінії електропередачі 330 кВ.
Крім того, сталося часткове знеструмлення енергоблоку №4 з автоматичним включенням дизель-генератора, який за 10 хвилин по тому вимкнули вручну. Це свідчить про наявність проблеми з енергоживленням ядерної установки.
Пошкоджену лінію 750 кВ українські фахівці відремонтували о 20:52. До того часу Запорізька АЕС майже цілий день перебувала на межі чергового блекауту в разі знеструмлення резервної лінії 330 кВ.
Як нагадали у компанії, з моменту захоплення росіянами ЗАЕС неодноразово втрачала зовнішнє джерело живлення, на станції сталося вже сім повних блекаутів і один частковий.