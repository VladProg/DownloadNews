Електронна черга для вантажних автоперевізників запрацює на усіх українських пунктах пропуску через кордон до кінця 2022 року.

Як повідомляє кореспондент Укрінформу, про це сказав Прем'єр-міністр України Денис Шмигаль під час пресконференції 14 вересня.
"В деяких пунктах пропуску електронна черга вже запрацювала в режимі накопичення даних. Це експериментальний режим, який необхідний для того, щоб накопичити дані по тому, як проходять автомобілі за добу. Після цього до кінця року електронна черга працюватиме на всіх пунктах пропуску", - розповів Шмигаль.
За його словами, перевізники зможуть в телефонному режимі або використовуючи інші електронні засоби комунікації записуватись у чергу для проходження митного контролю.
Як повідомлялося, кількість вантажних автомобілів на кордоні з Польщею останнім часом постійно зростала через низьку пропускну спроможність митниці з польського боку. Нещодавно черга з вантажівок біля пункту пропуску "Ягодин-Дорогуськ" сягала навіть понад 50 км.
Згідно з інформацією посла України у Польщі Василя Зварича, станом на ранок 14 вересня з українського боку у черзі перебувало 1900 вантажівок, а з польського боку - 190.