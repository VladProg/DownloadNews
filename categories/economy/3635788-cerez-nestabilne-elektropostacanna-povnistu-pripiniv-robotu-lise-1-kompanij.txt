Для убезпечення від перебоїв з електропостачанням 86% бізнесів встановлюють генератори або інші джерела безперервного живлення (ДБЖ). При цьому повністю припинив роботу лише 1% компаній.

Як передає Укрінформ, такі дані опитування оприлюднила Європейська бізнес-асоціація (ЕВА).
«Щоб мінімізувати вплив відключень електроенергії, 86% бізнесів встановлюють генератори або інші ДБЖ, 65% - використовують альтернативні джерела зв’язку та інтернету, 25% - переносять дані у хмару, 22% - проводять заходи з кібербезпеки», - йдеться в повідомленні.
За даними ЕВА, через нестабільність електропостачання протягом останніх двох місяців 66% компаній змінили графік роботи, 40% – зменшили обсяги виробництва чи надання послуг, 12% – закрили частину офісів/відділень/торгових точок. Ще по 9% призупинили роботу або законсервували частину приміщень.
Тільки 1% повністю зупинили роботу, а на 18% компаній - членів Асоціації відключення електроенергії взагалі або майже жодним чином не вплинули.
Водночас більшість компаній (72%) стверджують, що тривалий блекаут не зможе змусити їх вийти з українського ринку. І тільки 8% припускають таку можливість у найгіршому випадку.
Як повідомлялося, за оцінками Мінекономіки, віялові відключення електроенергії внаслідок російських ракетних атак стали основним чинником скорочення виробництва у жовтні на 39% р/р (після скорочення на 35% у серпні-вересні).
Починаючи з 10 жовтня, росіяни випустили на українські енергетичні об'єкти понад тисячу ракет і дронів. Українська енергосистема вже пережила дев'ять хвиль масованих терористичних атак.