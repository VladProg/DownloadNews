Ціни на нафту еталонних марок помірно знижуються вранці у вівторок, 3 жовтня 2023 року, після падіння до мінімумів за три тижні напередодні.

Як передає Укрінформ, про це повідомляє enkorr.
Ціна грудневих ф'ючерсів на сорт Brent на лондонській біржі ICE Futures склала $89,74 за барель, що на $0,97 (1,07%) нижче за показник на закриття попередньої сесії. У понеділок ці контракти здешевшали на $1,49 (1,6%) – до $90,71 за барель.
Котирування ф'ючерсів на нафту WTI на листопад на електронних торгах Нью-Йоркської товарної біржі (NYMEX) знизилися на $0,74 (0,83%) і становили $88,08 за барель. За підсумками минулої сесії вони впали на $1,97 (2,2%) – до $88,82 за барель.
Головним негативним чинником для сировинних ринків у понеділок, 1 жовтня, стало зміцнення долара на новинах про те, що уряд США зміг уникнути шатдауну, а також на побоювання нових підвищень ставки Федрезерву. Індекс ICE, який розраховується й показує динаміку долара щодо шести основних світових валют, перебуває на максимумі з листопада минулого року.
«Зниження цін на нафту дуже слабко пов'язане з фундаментальними показниками і викликане зростанням прибутковості держоблігацій США й зміцненням долара, – написав Уоррен Паттерсон з ING. – Я думаю, що котирування мають потенціал до подальшого зростання».
Нафта активно росла влітку і досі отримує підтримку за рахунок побоювань щодо пропозиції палива на світовому ринку, зазначив старший ринковий стратег SIA Wealth Management Колін Чешинський. «Водночас із технічного погляду нафту перекуплено, і, здається, починається фаза корекції», – додав він.
Увагу інвесторів зараз спрямовано на засідання міністерського моніторингового комітету ОПЕК+ (JMMC), яке відбудеться у середу.