«Казахстанські залізниці», найбільший оператор магістральної залізничної мережі Казахстану, з 8 травня заборонить транспортування нафтопродуктів до російського чорноморського порту Тамань.

Як передає Укрінформ, про це повідомляє Reuters.
Жодних причин заборони у документі державного залізничного оператора, який видали вантажовідправникам, не вказано.
Трейдери заявили, що термінал продовжує обробляти нафтопродукти та скраплений нафтовий газ.
Залізниці рф також обмежили доставку в Тамань із середи до подальшого повідомлення після пожежі на паливній базі поблизу кримського мосту.
Таманський нафтоперевантажувальний хаб має потужність обробки 20 мільйонів тонн сирої нафти, нафтопродуктів і зрідженого газу на рік. У 2022 році він обробив 7,3 мільйона тонн нафтопродуктів із росії, Казахстану та Киргизстану.
Торік експорт Казахстану через Тамань сягнув понад 1 мільйона тонн мазуту, близько 230 тисяч тонн зрідженого газу та близько 74 тисяч тонн вакуумного газойлю.
Як повідомлялося, у середу в Краснодарському краї біля порту Тамань, неподалік від окупованого Криму, сталася пожежа на нафтовій базі.
Вибух на території комплексу "Таманьнефтегаза" попередньо стався о пів на третю ночі. Пожежі присвоєно найвищий ранг складності.