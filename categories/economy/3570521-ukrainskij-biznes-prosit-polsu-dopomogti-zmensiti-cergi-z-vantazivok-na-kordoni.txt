Європейська бізнес-асоціація (EBA) звертається до польської сторони із проханням сприяти подальшому врегулюванню ситуації з чергами вантажівок на кордонах, які сягають десятків кілометрів.

Як передає Укрінформ, про це повідомляє пресслужба EBA.

«Питання підвищення ефективності роботи автомобільних пунктів пропуску на кордоні України та Польщі залишається вкрай актуальним для роботи бізнесу. Йдеться про важливість збільшення транспортного потенціалу пунктів пропуску та значне зменшення часу проходження контролю на кордоні, адже наразі подекуди черги можуть сягати до 60 км», - ідеться в повідомленні.
Зазначається, що до 24 лютого польські служби проводили ветеринарний та фітосанітарний контроль до 80 вантажівок на добу, а останнім часом - до 25.
Більше того, протягом останніх трьох тижнів ці служби Польщі припинили працювати в суботу та неділю, а з вересня 2022 року – в цілодобовому режимі на всіх пунктах пропуску.
Тому представники бізнесу звертаються до польської сторони з проханням сприяти подальшому врегулюванню ситуації на кордонах. Зокрема, збільшити кількість працівників, які здійснюють ветеринарний та фітосанітарний контроль у пунктах пропуску.
Також EBA закликає польську сторону не включати до загальної кількості оформлених порожні автівки і запустити у найкоротші терміни позачерговий виїзд порожніх вантажівок з України до Польщі (пункти пропуску «Грушів - Будомєж», «Угринів – Долгобичув», «Смільниця - Кросцєнко»).
«Сподіваємось на позитивну реакцію польських прикордонних служб, зокрема, щодо прискорення проходження ветеринарного та фітосанітарного контролю», - підсумували в асоціації.
Як повідомлялось, кількість вантажних автомобілів на кордоні з Польщею постійно зростає через низьку пропускну спроможність митниці з польського боку. Напередодні черга з вантажних автівок до пункту пропуску «Ягодин» становила 60 кілометрів. Кожен день такого простою однієї автівки для перевізника виливається у збитки до 400 євро.
Аби врегулювати ситуацію, Україна вже звернулася з відповідними пропозиціями до польської сторони. Також Міністерство інфраструктури з профільними держорганами запускає з жовтня проєкт «Електронна черга перетину кордону» на прикордонних автомобільних пунктах пропуску задля зменшення заторів.