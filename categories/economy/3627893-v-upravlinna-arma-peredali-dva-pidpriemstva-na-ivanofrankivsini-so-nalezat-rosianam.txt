Суд задовольнив клопотання Державного бюро розслідувань про передачу в управління АРМА заводу та виробничо-складського комплексу на Івано-Франківщині, власниками яких є громадяни росії.

Як передає Укрінформ, про це повідомляє пресслужба ДБР у Телеграмі.
Як зазначається, йдеться про виробничо-складський комплекс поліетиленових і полівінілхлоридних труб та завод карбамідних смол загальною площею понад 18 тис. кв.м.
Раніше суд арештував частки в статутних капіталах цих підприємств вартістю близько 70 мільйонів гривень.
Слідство встановило, що їх фактичними власниками є громадяни росії. Вони намагалися приховати це, аби уникнути конфіскації майна у дохід держави. росіяни створили офшорну компанію, через яку контролювали виробничу діяльність підприємств.
Також встановлено, що ці підприємства ухилялися від сплати податків.
Триває розслідування за фактом ухиляння від сплати податків (ч. 2 ст. 212 ККУ). Сума збитків держбюджету може становити десятки мільйонів гривень.
Фото: 24TV.UA