Уряд України та Європейська Комісія об'єднають зусилля для формування оновленого бачення “зеленого” порядку денного України.

Про це йшлося під час зустрічі віцепрем’єр-міністра з питань європейської та євроатлантичної інтеграції України Ольги Стефанішиної з виконавчим віцепрезидентом Європейської Комісії з питань Європейського "зеленого" курсу (Green Deal) Франсом Тіммермансом, передає Укрінформ із посиланням на Урядовий портал.
Зазначається, що учасники зустрічі обговорили плани з відновлення та відбудови України. Зокрема, Тіммерманс зазначив, що ЄС приділятиме значну увагу в процесі відбудови кліматичним та екологічним політикам та стандартам ЄС і наголосив на готовності Євросоюзу надати Україні всебічну підтримку.
Стефанішина своєю чергою підкреслила, що важливо без зволікань розпочати спільну роботу над напрацюванням відповідного бачення та механізму “зеленого” відновлення.
«Для нас важливо й надалі бути активним партнером ЄС у досягненні глобальної мети – кліматичної нейтральності. Зважаючи на масштаби руйнувань усередині країни, сьогодні потрібно переосмислити весь наш “зелений” порядок денний та спільно сформувати нове бачення політики “зеленої” трансформації України», – сказала вона.
Віцепрем’єр також звернула увагу на необхідність залучення додаткових інструментів, зокрема фінансових, з боку ЄС, які допоможуть Україні здійснювати такі перетворення якомога швидше, ще до початку процесу повоєнної відбудови.
«Бізнес залишається ключовим гравцем “зеленої” трансформації України. Тому важливо сформувати спільне розуміння з бізнес-спільнотою подальшого руху. На жаль, сьогодні український бізнес бореться за виживання і потребує підтримки. Оновлене бачення “зеленого” порядку денного України також допоможе нам у підготовці до переговорів щодо членства в ЄС, зважаючи на велику кількість законодавства, яке Україна має імплементувати», – зазначила Стефанішина.
Наприкінці зустрічі вона подякувала Франсу Тіммермансу за підтримку України, зокрема за особисту активну позицію та зусилля щодо посилення санкційного тиску Європейського Союзу на росію.
Як повідомлялося, під час зустрічі в Києві Прем’єр-міністр України Денис Шмигаль та виконавчий віцепрезидент Європейської комісії з питань Європейського зеленого курсу Франс Тіммерманс обговорили енергетичну стійкість України та зниження впливу росії на енергетичний сектор Європейського Союзу.