Міжнародне агентство з атомної енергії перевірило ВП «Рівненська АЕС» на відсутність незаявлених ядерних матеріалів.

Як передає Укрінформ, про це повідомляє Державна інспекція ядерного регулювання (ДІЯРУ).
"З 9 по 16 жовтня 2023 року на ВП «Рівненська АЕС» було проведено інспекцію Міжнародного агентства з атомної енергії в рамках угоди між Україною та МАГАТЕ у зв'язку з Договором про нерозповсюдження ядерної зброї", - йдеться у повідомленні.
Метою візиту інспекторів МАГАТЕ була перевірка відсутності незаявлених ядерних матеріалів.
Зазначається, що за результатами перевірки ВП «Рівненська АЕС» зауважень немає.
Як повідомлялося, Міжнародне агентство з атомної енергії 25-29 вересня провело ротації своїх місій при чотирьох українських атомних електростанціях.