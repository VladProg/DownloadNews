Україні вдалося відновити роботу портів Великої Одеси без участі третіх сторін, що стало можливим завдяки військовим передумовам.

Про це у ході конференції "Майбутнє українського експорту" заявив віцепрем'єр-міністр розвитку громад, територій та інфраструктури Олександр Кубраков, повідомляє Bloomberg, передає Укрінформ.
"Наша позиція така: вже вийшло 10 суден по цьому тимчасовому коридору, який встановлений ВМС України, зареєстрований в усіх світових системах, він офіційно визнаний. Зайшло 10 суден, здається, ще 2 судна заходять не під зерно. Ми розуміємо, що якісь інциденти можуть відбутися, війна продовжується. Якщо щось станеться з нашим цивільним судном, ми не будемо про це говорити, але нам є чим відповісти - є військові цілі, є інші цілі, і ворог теж розуміє цю небезпечну грань", - наголосив Кубраков.
Кубраков зазначив, що морський коридор може стати відносно гарантованим лише у двох випадках – після перемоги України у війні або за сценарієм "зернової ініціативи".
За словами урядовця, передумови для роботи нинішнього коридору, як і у випадку з зерновою ініціативою, були звільнення військовими острова Зміїний та затоплення крейсера "Москва".
Як повідомлялось, Україна відкрила реєстрацію для торговельних суден та їхніх власників для проходження тимчасовими маршрутами з/до портів Одеси після того, як Росія в односторонньому порядку вийшла з чорноморської "зернової ініціативи". Перше судно, яке скористалося українським чорноморським коридором після виходу РФ з "зернової ініціативи", прибуло до Стамбулу у Туреччині 18 серпня.
Фото: Х/Олександр Кубраков