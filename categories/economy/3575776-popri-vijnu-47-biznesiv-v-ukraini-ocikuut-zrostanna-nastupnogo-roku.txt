Майже половина – 47% членських компаній Європейської бізнес асоціації прогнозують позитивну динаміку розвитку свого бізнесу в Україні наступного року.

Як передає Укрінформ, про це свідчать результати опитування ЄБА, повідомляє Forbes Ukraine у Телеграмі.
"Попри війну 47% бізнесів очікують зростання у 2023 році, свідчать результати опитування ЄБА. Порівняно з минулим роком на третину зменшилася кількість підприємців, які планують впровадження нових інвестиційних проєктів, про це повідомили тільки 19% компаній", - ідеться у повідомленні.

Тільки 1% компаній планують скорочення заробітних плат у 2023 році, ще 26% залишать їх на поточному рівні. Водночас 73% запланували підвищення заробітних плат для співробітників.
Керівники компаній також визначили ТОП-3 завдання до уряду на наступний рік. На першому місці – необхідність проведення судової реформи та встановлення верховенства права, на другому – боротьба з корупцією. Третім пріоритетом на наступний рік бізнес-лідери визначили забезпечення макроекономічної стабільності.
Як повідомляв Укрінформ, Президент України Володимир Зеленський закликав світовий бізнес виявляти стійкість у підтримці української економіки.
Фото: НБУ