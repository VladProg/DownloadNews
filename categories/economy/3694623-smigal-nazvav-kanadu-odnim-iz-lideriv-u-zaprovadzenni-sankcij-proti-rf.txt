Прем’єр-міністр України Денис Шмигаль висловив сподівання, що у Канаді дедалі більше російських активів будуть конфісковані і передані для відбудови України.

Про це він заявив на спільній із Прем’єр-міністром Канади Джастіном Трюдо пресконференції, передає кореспондент Укрінформу.
«Канада є одним з лідерів у запровадженні санкцій проти росії. Ця послідовна, принципова політика буде продовжена. Сподіваюся, що завдяки ухваленим минулого року законам все більше російських активів у Канаді будуть конфісковані та передані для відбудови зруйнованих міст і домівок в Україні», - наголосив Шмигаль.
Він зазначив, що заморожені на Заході активи, суверенні кошти рф та активи російських олігархів мають стати основою для відбудови України.
«росія має понести відповідальність і заплатити за зруйноване. Це правильно, і головне – це справедливо», - підкреслив Шмигаль.
Глава уряду зауважив, що Україна має особливу історію відносин з Канадою. Це не просто стратегічне партнерство, а справжня дружба між країнами і їхніми народами.
«Канада – перша країна західного світу, яка визнала незалежність України. Сьогодні Канада – один з лідерів західного демократичного Альянсу, який підтримує нашу боротьбу проти неспровокованої російської агресії. І Канада увійшла до п’ятірки наших партнерів за обсягами військової та фінансової підтримки», - заявив очільник українського уряду.
Шмигаль поінформував, що під час переговорів із канадськими урядовцями сторони узгодили подальші кроки для розбудови проукраїнської коаліції та обговорили необхідні швидкі кроки для формування необхідних сил в Україні для здійснення чергового етапу контрнаступу.
Він подякував канадському уряду та народу за допомогу українцям у боротьбі за свободу і незалежність, а також демократичні принципи.
«Дякую парламенту Канади за одноголосну підтримку численних ініціатив, які посилюють українську боротьбу на усіх фронтах. І, безперечно, ми вдячні канадському народу за непохитність і підтримку нашої країни», - додав Прем'єр-міністр.
Як повідомлялося, Прем’єр-міністр Канади Джастін Трюдо заявив, що Канада негайно передасть Україні десятки тисяч одиниць стрілецької зброї та мільйон набоїв.