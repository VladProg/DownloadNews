Національний оператор "Київстар" продовжує зосереджуватися на обслуговуванні 24 млн абонентів, проводить господарську діяльність у звичайному режимі та спрямовує свої зусилля на підтримку української економіки.

Про це Укрінформу повідомили в пресслужбі Київстару.
"6 жовтня на сайтах Служби безпеки України і Генеральної прокуратури України з`явилось повідомлення стосовно «накладення арешту на активи 20 українських компаній на загальну суму понад 17 млрд грн. Це цінні папери та корпоративні права операторів мобільного зв’язку, виробника мінеральних вод, фінансових та страхових компаній, а також інших вітчизняних підприємств»", - ідеться в повідомленні.
У низці ЗМІ з`явились повідомлення про «арешт 100% активів Київстару». Як заявили в компанії, це не відповідає дійсності, оскільки насправді йдеться виключно про корпоративні права, що не впливає на операційну діяльність.
У Київстарі нагадали, що підсанкційні особи не є його кінцевими бенефіціарними власниками, а володіють міноритарними частками, які не дають можливості здійснювати вирішальний вплив на управління чи господарську діяльність Київстару, та не отримують дивідендів від діяльності компанії.
"Наразі ні VEON, ні Київстар не отримували жодних офіційних повідомлень від українських органів влади та судів. VEON, компанія зі штаб-квартирою в Амстердамі, яка котирується на біржах NASDAQ (Нью-Йорк) та Euronext (Амстердам) і має міжнародну базу інвесторів, залишається законним власником Київстару", - наголосили у пресслужбі.
Зазначається, що за повної підтримки VEON Київстар продовжує зосереджуватися на обслуговуванні 24 млн абонентів та веде господарську діяльність у звичайному режимі.
Як наголошується, Київстар є надійним партнером держави і суспільства, сплативши тільки під час повномасштабного вторгнення понад 15 млрд грн податків та зборів, а також 1,4 млрд грн допомоги для подолання наслідків війни і наближення перемоги.
"Плани компанії щодо інвестицій в Україну в сумі 600 млн доларів США у найближчі кілька років є стабільними і незмінними і будуть реалізовані", - підсумували в пресслужбі.
Як повідомлялось, Київстар - найбільший український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін.
Єдиний акціонер Київстару - міжнародна Група VEON.