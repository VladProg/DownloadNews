Німеччина розглядає Україну як перспективного партнера в галузі енергетичного співробітництва.

Про це сказала посол ФРН в Україні Анка Фельдгузен на брифінгу в Медіацентрі Україна – Укрінформ.
«Ми знову почали говорити з Україною проте, що вона може бути нашим партнером. Ми робили це і до війни, і дуже хочемо зараз фокусуватися на цій темі….Ми дуже хочемо знайти проєкти, де можна вже зараз почати співпрацювати», - сказала посол.
При цьому вона мала на увазі «зелену» енергетику та висловила впевненість, що Україна може стати великим експортером такої енергії. Акцент робиться на таких відновлювальних джерелах, як вітер, сонце, а також водень. Це важливо для ФРН, яка продовжує рухатися шляхом досягнення своїх кліматичних цілей (кліматичної нейтральності до 2045 року - ред).
Німеччина, нагадала Фельдгузен, завжди мала за мету перехід на відновлювальні джерела енергії, і російська агресія дійсно пришвидшила досягнення цієї мети. Водночас, визнала дипломат, Німеччина поки змушена продовжувати використовувати вугілля, навіть дещо більше, ніж планувалося. Це відбувається через припинення імпорту російського газу. Але й без російських енергоносіїв Україна, Німеччина та вся Європа пережили цю зиму, підкреслила посол.
Коментуючи загалом ситуацію з німецьким бізнесом через війну, вона зазначила, що бізнес завжди швидко адаптується.
У росії були переконані, що Німеччина надто сильно залежить від російського газу, загалом від торгівлі з рф. Це виявилося не так. За даними Фельдгузен, більше половини німецьких компаній, які були активні на російському ринку, вже його залишили. З тими, хто не може вийти (а росія максимально ускладнює процес) або продовжує працювати у сферах, які не потрапили під санкції, влада дискутує, намагається знайти рішення, «щоб Німеччина дійсно не підтримувала більше російську економіку, сплачуючи податки», - сказала глава німецької дипмісії в Україні.
Напередодні федеральний президент ФРН Франк-Вальтер Штайнмаєр заявив, що за рік Німеччина змогла звести до нуля залежність від російських енергоносіїв, яка сягала 36%. Як повідомлялося, залежність від трубопроводного газу сягала 55%.