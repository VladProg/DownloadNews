Рада директорів Світового банку схвалить спільний проєкт організації із Міністерством охорони здоров'я України зі зміцнення системи охорони здоров’я у грудні.

Як передає Укрінформ, про це повідомляє МОЗ.
«Під час робочої зустрічі міністра охорони здоровʼя Віктора Ляшка та головного державного санітарного лікаря України Ігоря Кузіна з представниками Світовому банку було озвучено, що проєкт «Зміцнення системи охорони здоров’я та збереження життя» (Heal Ukraine), анонсований у жовтні, очікує схвалення Радою директорів Світового банку вже у грудні цього року», - йдеться у повідомленні.
У міністерстві нагадали, що Україна та Світовий банк підписали протокол переговорів щодо залучення позики на суму 100 млн євро та грант Глобального фонду фінансування на суму 10 млн доларів для реалізації цього проєкту. Зокрема, залучені кошти будуть витрачені на відновлення зруйнованих чи пошкоджених війною медичних закладів, їх модернізацію та підвищення ефективності.
Крім того, кошти планують направити на наступні напрями роботи: подальше вдосконалення та посилення первинної медико-санітарної допомоги; модернізацію та підвищення ефективності стаціонарної допомоги; розбудову потенціалу, підтримку інновацій, розвиток електронної системи охорони здоров’я.
Основні заходи планується провести у 2023-2024 роках. Загальна потреба у фінансуванні проєкту зі зміцнення системи охорони здоров'я оцінюється в розмірі близько 500 млн доларів.
Як повідомлялося, за даними МОЗ, загалом на відбудову зруйнованих росією лікарень потрібен понад $1 мільярд.