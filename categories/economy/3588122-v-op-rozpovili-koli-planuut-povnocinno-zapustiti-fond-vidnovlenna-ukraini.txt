Фонд відновлення України може розпочати повноцінну роботу вже наприкінці листопада - на початку грудня.

Як передає Укрінформ, про це заступник керівника Офісу Президента Кирило Тимошенко сказав, виступаючи в режимі онлайн на конференції «Україна під час війни. Економіка. Безпека. Енергетика. Перспективи відновлення», яка відбулася у Варшаві (Польща), повідомляє пресслужба глави держави.
Тимошенко зазначив, що за 225 днів повномасштабної війни зафіксовано 94 тис. 596 зруйнованих об’єктів інфраструктури у різних регіонах України. З них у Київській області – понад 25 тис. об’єктів, у Донецькій – понад 20 тис., у Харківській – більш як 9 тис. об’єктів. Зокрема, зруйновано понад 74 тисячі житлових будинків, щодня додаються нові об’єкти, оскільки російські обстріли тривають.
«На жаль, в Україні реально не вистачить фінансових ресурсів для відновлення такого обсягу зруйнованої інфраструктури. Нам знадобиться багато років, щоб відбудувати тисячі шкіл, садочків, лікарень, об’єктів енергетичної та транспортної інфраструктури», – зазначив Тимошенко.
Він наголосив, що попри бойові дії, які тривають, держава не може зволікати з відновленням житла на деокупованих територіях, адже люди не можуть зимувати у зруйнованих домівках.
Тимошенко нагадав, що для швидкої відбудови критично необхідної інфраструктури за дорученням Президента України Володимира Зеленського та керівника Офісу Президента Андрія Єрмака розроблено Fast Recovery Plan, до якого включено понад 38 тис. конкретних об'єктів з адресами.
«Це те, що нам необхідно зробити вже сьогодні, щоб наші люди могли повернутися додому з евакуації», – наголосив заступник керівника ОП.
За його словами, нині коштом державного бюджету розпочато відновлення лише понад 11 тис. об’єктів. Тобто ремонтують усього 13% від необхідного, адже Україні критично бракує коштів.
Зазначається, що з метою залучення фіндопомоги від іноземних урядів, агентств і міжнародних організацій було ухвалено рішення про створення Фонду відновлення України – фінансової інституції, яка має стати інструментом для прозорого отримання та ефективного використання міжнародної допомоги для відбудови інфраструктури в Україні.
Тимошенко зауважив, що прозорість Фонду забезпечуватиметься шляхом максимального контролю з боку донорської спільноти, адже 75% його наглядової ради становитимуть представники донорів. 100% керівного складу Фонду призначатимуть донори, а вся його звітність перебуватиме в публічному доступі.
«Ми плануємо, що повноцінний запуск роботи Фонду відбудеться вже в кінці листопада – на початку грудня поточного року», – сказав Тимошенко.
Також Тимошенко розповів про роботу електронної системи обліку руйнувань у країні.
Він висловив переконання, що ця електронна база допоможе Фонду відновлення у щоденній операційній діяльності.
«Ми дуже розраховуємо на підтримку від наших міжнародних партнерів, зокрема з експертного середовища, та зробимо все від нас залежне, щоб звичне мирне життя повернулося до всіх громад в Україні», – підкреслив Тимошенко.
Як повідомлялося, раніше керівник Офісу Президента Андрій Єрмак та його заступник Кирило Тимошенко презентували послам кількох іноземних держав проєкт Фонду відновлення України.