Українські фахівці відремонтували та ввели в роботу високовольтну лінію зв'язку з енергосистемою 750 кВ ЗАЕС - Дніпровська, яку вчора обстріляли російські війська.

Як передає Укрінформ, про це Енергоатом повідомляє у Фейсбуці.
Зазначається, що високовольтна лінія була пошкоджена вчора, 8 жовтня, о 00:59 внаслідок російського обстрілу на підконтрольній Україні території в Дніпропетровській області. Після цього відбулося повне знеструмлення Запорізької АЕС із запуском усіх резервних дизель-генераторів.
“Зараз, після майже дводенної роботи аварійних насосів охолодження активних зон реакторів АЕС із живленням від дизель-генераторів, оперативний персонал відновлює нормальну схему живлення власних потреб станції від енергосистеми України”, - йдеться в повідомленні.
Радіаційний фон на майданчику ЗАЕС та прилеглій території не змінювався і перебуває у межах норми.
“Цього разу завдяки мужності та професіоналізму атомників ЗАЕС негативного розвитку подій вкотре вдалося уникнути. Однак російські військові продовжують провокації й обстріли найбільшої в Європі атомної станції, знову та знову наближаючи світ до ядерної та радіаційної катастрофи”, - йдеться в повідомленні.
Як повідомляв Укрінформ, 8 жовтня російські загарбники повністю знеструмили Запорізьку атомну електростанцію.