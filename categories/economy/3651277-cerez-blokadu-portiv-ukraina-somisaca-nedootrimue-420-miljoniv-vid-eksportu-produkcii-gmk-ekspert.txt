Блокування морських портів коштує Україні 420 млн доларів щомісяця через недоотримання доходів від експорту металургійної та гірничорудної продукції.

Про це під час дискусії «Що з металургією?» повідомив директор аналітичної компанії GMK Center Станіслав Зінченко, передає Укрінформ.
«Блокування портів з точки зору фізичних обсягів виробництва та експорту – одна з найбільших проблем гірничо-металургійної галузі. Воно щомісячно коштує Україні $420 мільйонів недоотриманих доходів від експорту», - зазначив Зінченко.
За його словами, якби не було блокування портів, навіть за існуючих проблем у ГМК, галузь могла би виробляти та експортувати 1,3 млн тонн залізної руди, 150 тис. тонн чавуну, 200 тис. тонн напівфабрикатів, 220 тис. тонн готової металопродукції.
На думку Зінченка, відновлення експорту морським шляхом дозволить повернутися до літніх обсягів завантаження галузевих підприємств на рівні 30-45% залежно від типу підприємства, продукції, яку воно виготовляє, споживачів, ринку, на який воно орієнтоване.
Наразі ж, підкреслив експерт, в Україні працюють лише близько 50% гірничо-збагачувальних комбінатів із завантаженістю на рівні 20%.
Ще одним фактором впливу на обсяги експорту є пропускна здатність Укрзалізниці і значні строки доставки продукції.
За підрахунками експертів, АТ «Укрзалізниця» здатне обробити та відправити через західні прикордонні та транзитні переходи не більше 1 800 вагонів на день при заявлених УЗ 3 400 вагонів.
Наші західні прикордонні та транзитні переходи виявилися не готовими до сировинного експорту, так само, як і Європа, стверджує Зінченко.
"Я ще додам, що і Європа виявилася не готовою до сировинного експорту залізничним транспортом. У більшості європейських країн дуже висока частка контейнеризації вантажоперевезень; переважну більшість вантажів там або приймають через порти, або це мультимодальні перевезення контейнерів. А з України пішла суттєва доля сировинного експорту у вагонах, і вони, зі свого боку, не змогли підтримати нас на достатньому рівні, що також обмежує експорт продукції ГМК», - зазначив Зінченко.
Як повідомлялося, металурги змушені знижувати обсяги виробництва через проблеми з логістикою. Обсяги виробництва чавуну, сталі та прокату в Україні у 2022 році становили лише третину від показників 2021 року. На початку жовтня Мінекономіки спільно з представниками металургійних підприємств обговорили ситуацію в галузі та нагальні питання, які потребують оперативного вирішення.