Кабінет Міністрів до 15 вересня подасть на розгляд Верховної Ради проєкт Державного бюджету України на 2024 рік, в якому фінансування сфери оборони буде пріоритетом.

Про це Прем'єр-міністр Денис Шмигаль сказав на засіданні уряду, передає Укрінформ.
«До 15 вересня уряд ухвалить проєкт державного бюджету на 2024 рік. Його розробка вже на фінальній стадії. І пріоритетом номер один, як і цього року, буде сектор безпеки та оборони: техніка, зброя, дрони, ракети, снаряди – все це максимально для нас важливо», - сказав Шмигаль.
За його словами, крім того, акцент буде зроблений на зарплатах лікарів, вчителів та соціальних виплатах.
«Плануємо наступного року двоетапне збільшення мінімальної заробітної плати, закладаємо індексацію пенсій, будуть фінансуватися субсидії, допомога ВПО та інші виплати», - додав прем'єр.
Крім того, за його словами, у проєкті головного фінансового документа країну увага буде приділена й фінансуванню низки проєктів з відновлення держави, які вже стартували, а також ряд нових.
Прем'єр додав, що Україна скоро завершить третій квартал фінансового року. Увесь цей час вдавалося зберігати макрофінансову стабільність, акумулювати внутрішні та зовнішні ресурси, забезпечувати армію, виконувати соціальні зобов'язання, відновлювати нашу країну.
У січні-серпні до загального фонду бюджету надійшло 1,6 трильйона грн – це податки, акцизи, мито та гранти від наших партнерів, зауважив Шмигаль.
Як повідомляв Укрінформ, серпні 2023 року до загального фонду Державного бюджету України надійшло 124,7 млрд грн.
Важливим джерелом доходів державного бюджету в січні-серпні цього року стали кошти, отримані Україною у вигляді міжнародної допомоги (грантів) – 317,2 млрд грн. Найбільшим донором грантової підтримки у січні-липні 2023 року є Сполучені Штати Америки (310,8 млрд грн). Також на безповоротній основі Україна отримала фінансування від Німеччини, Іспанії, Фінляндії, Ірландії, Швейцарії, Бельгії, Ісландії загальним обсягом до 6,4 млрд гривень. Кошти були спрямовані до держбюджету України через Цільовий фонд Світового банку у рамках проекту PEACE.