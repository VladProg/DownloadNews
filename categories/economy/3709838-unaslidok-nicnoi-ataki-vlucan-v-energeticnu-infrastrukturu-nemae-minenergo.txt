Унаслідок нічного масованого обстрілу влучань в об’єкти енергетичної інфраструктури не зафіксовано, але є часткові відключення споживачів у шести областях.

Як передає Укрінформ, про це повідомляє пресслужба Міністерства енергетики у Телеграмі.
«Уночі ворог завдав чергового масованого ракетно-дронового удару по всій території країни. Сили ППО спрацювали успішно, влучань в об'єкти енергетичної інфраструктури не зафіксовано», – йдеться у повідомленні.
Водночас триває терор прифронтових територій. На Донеччині ворог завдав артилерійського удару по одному з об'єктів генерації. Під час обстеження території було знайдено вибухонебезпечні уламки поруч зі складом паливних матеріалів. Жертв серед персоналу немає. Через обстріл зафіксовано пошкодження магістральної лінії електропередачі.
Також без світла залишається частина споживачів у Донецькій, Запорізькій, Сумській, Харківській, Херсонській, Чернігівській областях.
Уночі через технологічні порушення були відключені понад 18 тисяч споживачів на Дніпропетровщині. На цей момент усі абоненти в регіоні зі світлом.
Енергетики продовжують відновлювати електропостачання там, де це дозволяє безпекова ситуація. Загалом за добу світло повернули для понад 31 тисячі споживачів.
«Енергетична система працює стабільно. Ліміти споживання до операторів системи розподілу не доводились. Триває експорт електроенергії до Польщі та Молдови. Генерація повністю забезпечує споживання», – додали в міністерстві.
Як повідомлялося, близько 03:30 16 травня 2023 року російські війська атакували Україну з північного, південного та східного напрямків 18 ракетами різних типів повітряного, морського та наземного базування. Усі 18 ракет знищені силами та засобами протиповітряної оборони Повітряних сил ЗСУ. Крім того, у ніч на 16 травня противник атакував ударними дронами типу "Shahed-136/131", проводив повітряну розвідку трьома безпілотниками оперативно-тактичного рівня – "Орлан-10", “SuperCum”.