Ціни на нафту еталонних марок не показують єдиної динаміки в четвер, 30 листопада, трейдери оцінюють дані про запаси в США і чекають на міністерську зустріч ОПЕК+.

Як передає Укрінформ, про це повідомляє enkorr.
Ціна січневих ф'ючерсів на сорт Brent на лондонській біржі ICE Futures становить $82,95 за барель - на $0,15 (0,18%) нижче, ніж на закриття попередньої сесії. Напередодні ці контракти зросли в ціні на $1,42 (1,7%), до максимальних з 6 листопада $83,1 за барель. Термін їх обігу спливає із закриттям ринку у четвер.
Лютневі ф'ючерси, що торгуються більш активно, дорожчають на $0,16 (0,19%), до $83,04 за барель.
Котирування ф'ючерсів на нафту WTI на січень на електронних торгах Нью-Йоркської товарної біржі (NYMEX) зросли на $0,18 (0,23%) і становили $78,04 за барель. За підсумками минулої сесії вони здорожчали на $1,45 (1,9%) – до максимальних з 14 листопада $77,68 за барель.
Напередодні ціни були підтримані новинами про сильний шторм у Чорному морі, який перешкоджає постачанням. «В акваторії Чорного моря зберігаються несприятливі гідрометеорологічні умови. У зв'язку з цим у морських портах рф у Чорноморському басейні зберігаються обмеження судноплавства до покращення погоди», – повідомив мінтранс рф.
Тим часом комерційні запаси нафти в Штатах минулого тижня збільшилися на 1,609 млн барелів, йдеться в опублікованій у середу щотижневій доповіді Міністерства енергетики країни.
Це стало несподіванкою для аналітиків, які прогнозували в середньому скорочення на 933 тис. барелів, за даними Trading Economics.
Резерви бензину підвищилися на 1,764 млн барелів, дистилятів – на 5,217 млн барелів. Експерти в середньому очікували збільшення запасів бензину на 229 тис. барелів і зниження резервів дистилятів – на 394 тис. барелів.
Міністри ОПЕК+ у четвер знову спробують зібратися (цього разу – в онлайнрежимі), щоб переглянути свою стратегію на нафтовому ринку. Очну зустріч країн-учасниць угоди планували ще минулої неділі, та її за кілька днів було перенесено.