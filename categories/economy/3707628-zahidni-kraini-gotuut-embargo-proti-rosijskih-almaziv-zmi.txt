Західні країни хочуть перекрити росії ще одне джерело великої експортної виручки – від продажу алмазів, однак обмеження будуть вводитися поступово, щоб перекрити всі обхідні канали для постачань

Як передає Укрінформ, про це повідомляє Mind з посиланням на Financial Times.
Країни «Великої сімки» мають намір приєднатися до США, які вже ввели санкції проти компанії «Алроса», щоб обмежити алмазні доходи рф.
Мета G7 – створити ефективний міжнародний механізм відстеження алмазів російського походження, щоб обмежити можливості щодо обходу санкцій.
У цьому випадку Євросоюз зможе ввести алмазне ембарго, на яке погодиться один із найбільших ювелірних центрів світу – Бельгія, яка зараз побоюється, що санкції просто призведуть до перенаправлення торгових потоків до незахідних країн, зазначає газета. Крім того, свої санкції зможуть посилити США.
Якщо буде створено робочу схему, митниця у західних країнах вимагатиме сертифікат початкового походження алмазів.
Зараз багато каменів описуються як індійські, тому що піддаються «суттєвій переробці» у вигляді полірування або огранювання в Індії, через яку проходить понад 90% алмазів, що видобуваються у світі. Але в G7 мають намір добиватися повної ідентифікації.
У випадку російської продукції це особливо непросто, тому що «Алроса» в основному постачає дрібне каміння. Проте експорт необроблених алмазів із росії становив $4 млрд у 2021 році.
Головною метою західних санкцій є скорочення надходжень до російського бюджету, з якого фінансуються воєнні дії проти України.
Система сертифікації деяких алмазів вже існує у межах Кімберлійського процесу; це затверджена ООН схема для запобігання надходженню на ринок «кривавих алмазів», які нелегально видобуваються в Африці. Але в цьому випадку митниця вимагає лише державний сертифікат, який підтверджує, що алмази відповідають вимогам Кімберлійського процесу.
Крім того, є системи сертифікації більших і дорожчих каменів, наприклад, у De Beers. Але ідентифікувати та відслідковувати безліч дрібних каменів, які постачає росія, буде важко.
«З дрібним камінням це неможливо, крапка», – сказав FT Рассел Мехта, керуючий директор алмазного дилера Rosy Blue India.
Сама Rosy Blue просто перестала купувати алмази у «Алроси» – щоб не було проблем із клієнтами.
Технічне рішення зараз розробляє компанія Spacecode: її обладнання намагається ідентифікувати географічне походження алмазу та наносити наногравірування.
Як повідомлялося, експорт компанії “Алроса” (контролюється урядом рф), на частку якої припадає 27% світового та 95% російського видобутку алмазів, за час війни росії проти України майже не постраждав. У квітні 2022 року його певною мірою похитнули накладені країнами G7 санкції на саму російську компанію “Алроса”, що змусило добувача скоротити експорт у перші місяці після введення санкцій майже вдвічі. Причиною насамперед стала проблема проходження оплати. російська компанія зуміла знайти обхідні шляхи — експорт, за певними підрахунками, повернувся на довоєнний досанкційний рівень і перебуває в межах 250-300 млн доларів на місяць. Сама “Алроса” не публікує дані про продаж.