ООН дуже тісно співпрацює з урядом України з питання «зернової угоди» майже щодня, адже організація прагне забезпечити її продовження.

Про це в інтерв’ю Укрінформу заявила постійна координаторка системи ООН в Україні Деніз Браун.
«Відбувається доставки продовольства. Йде доставка зернових. Проте, очевидно, є перешкоди. Про це заявив генеральний секретар. У нас є механізми та СКЦ (Спільний координаційний центр - ред.) у Стамбулі, щоб контролювати це. У нас є заступник Генерального секретаря ООН, який був тут (в Україні - ред.) двічі минулого року. Ми дуже тісно співпрацюємо з вашим урядом з цього питання майже щодня», - сказала Браун.
Вона зауважила, що в березні 2022 року ціни на продукти харчування у складних районах світу відразу зросли, через що пересічні люди, чиє життя залежить від щоденного заробітку, не могли дозволити собі купити звичайні харчові продукти. Зернова угода ж, за словами координаторки, дозволила знизити ціни на продукти на 18%.
«ООН абсолютно віддана тому, щоб забезпечити продовження угоди. Для майже 350 мільйонів людей у всьому світі є загроза того, що ми називаємо продовольчою небезпекою… Ми знаємо, що у вас є близько 30 мільйонів тонн, які все ще потрібно відправити, і вашим аграріям потрібно, щоб це сталося. Отже, нам потрібна ця ініціатива. Наші зусилля зосереджені на тому, щоб вона тривала», - наголосила Браун.
Як повідомлялося, у Міністерстві аграрноі політики та продовольства України очікують, що «зернова угода» буде продовжена після 20 березня 2023 року.
У Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 20 березня 2023 року.