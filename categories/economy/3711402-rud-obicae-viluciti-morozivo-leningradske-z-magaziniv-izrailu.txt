Компанія «Рудь», морозиво якої з назвою «Ленінградське» виявили в магазинах Ізраїлю, обіцяє вилучити його з продажу та утилізувати.

Як передає Укрінформ, про це компанія повідомила у Фейсбуці.
«Для детального з’ясування ситуації щодо продажу морозива «Ленінградське» на території Ізраїлю компанія «Рудь» провела внутрішнє розслідування та прийняла жорсткі заходи щодо окремих відповідальних осіб. Зараз спільно із замовником — DILER B.M.D.INTERNATIONAL LTD — ми працюємо над вилученням морозива «Ленінградське» на території Ізраїлю. Вилучення буде завершено в найкоротші терміни», — йдеться у повідомленні.
Зазначається, що вся вилучена продукція буде утилізована.
У компанії додали, що повністю визнають помилку, а ситуацію з продажем такого морозива називають неприпустимою.
Як повідомляв Укрінформ, компанія «Рудь», морозиво якої з назвою «Ленінградське» помітили в магазинах Ізраїлю, пояснила, що з початку повномасштабної війни припинила його виробництво.
Раніше у ЗМІ з’явилися інформація, що в одному із магазинів Ізраїлю виявили морозиво компанії «Рудь» з назвою «Ленінградське». Таке морозиво на полицях у магазинах знайшли користувачі Twitter і опублікували відповідні фото.