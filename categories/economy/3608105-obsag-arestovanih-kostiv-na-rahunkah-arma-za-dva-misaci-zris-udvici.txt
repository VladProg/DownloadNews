Обсяг депозитного портфеля Національного агентства з розшуку та менеджменту активів (АРМА) за вересень-жовтень збільшився у 2 рази – до 1,4 млрд у гривневому еквіваленті.

Про це повідомляє пресслужба АРМА, передає Укрінформ.
Зазначається, що якщо станом на 1 вересня 2022 року депозитний портфель Національного агентства з розшуку та менеджменту активів складався з 581,8 млн грн, 1,25 млн дол. США та 2,5 євро, що разом становило 717,4 мільйона у гривневому еквіваленті, то вже 1 листопада на депозитних рахунках АРМА розміщено понад 1 108,5 млн грн, 5,2 млн дол. та 3 млн євро. Відтак, наразі загальна сума депозитних коштів становить понад 1,4 млрд у гривневому еквіваленті.
Зауважується, що найбільшим джерелом поповнення депозитних рахунків АРМА останнім часом є кошти, отримані від реалізації арештованого російського майна.
Збільшення суми арештованих коштів на депозиті Національного агентства є важливим з огляду на те, що за рахунок цих коштів АРМА купує військові облігації і таким чином фінансує оборонні потреби держави під час війни.
Станом на 4 листопада АРМА вже придбало військові облігації на понад 450 млн грн, наразі триває підготовка до придбання цінних паперів ще понад 410 млн грн.
Як повідомлялося, АРМА продало понад 2200 тонн хлористого калію та понад 17300 тонн аміаку на загальну суму 580 млн грн, що належали суб’єктам господарської діяльності російської федерації та республіки білорусь.