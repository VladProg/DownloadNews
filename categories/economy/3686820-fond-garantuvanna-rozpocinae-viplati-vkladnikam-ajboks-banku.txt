Фонд гарантування вкладів фізичних осіб із 24 березня 2023 року розпочинає виплати гарантованих сум вкладникам АТ «Айбокс Банк».

Як передає Укрінформ, про це повідомляє пресслужба Фонду гарантування.
"Фонд гарантування вкладів розпочинає виплату гарантованих сум вкладникам АТ «Айбокс Банк» за всіма вкладами, незалежно від строку їх дії. Усі його вкладники-фізичні особи, у тому числі фізичні особи-підприємці, можуть звертатись по свої вклади з 24 березня", - йдеться в повідомленні.
У Фонді гарантування нагадують, що вкладники АТ «Айбокс Банк» отримають свої вклади у повному розмірі незалежно від сум на рахунках, оскільки на Банк поширюються норми законодавства про стовідсоткові гарантії, запроваджені на час дії воєнного стану та трьох місяців після його завершення. Сума відшкодування за вкладами у банку попередньо складає 295 млн грн.
Отримати відшкодування вкладники можуть дистанційно, без фізичного відвідування відділення банку. Дистанційні виплати здійснюють 4 банки-агенти: АТ КБ «ПриватБанк», АБ «Укргазбанк», Акціонерний банк «Південний» та АТ «ПУМБ».
Як повідомляв Укрінформ, Нацбанк вирішив відкликати банківську ліцензію в акціонерного товариства «Айбокс Банк» і ліквідувати його з 7 березня.