Міністерство економіки не очікує найближчим часом підвищення цін на пальне, попри те, що Верховна Рада частково повернула акциз.

Як передає Укрінформ, про це в ефірі загальнонаціонального телемарафону «Єдині новини» розповів перший заступник міністра економіки Денис Кудін, повідомляє пресслужба міністерства.
«На нашу думку, час для часткового повернення акцизів обрано вдало. Оскільки на українському паливному ринку позначилася тенденція до зниження ціни. Відповідно, ми розраховуємо, що паливні мережі зможуть включити податок до існуючої ціни без її збільшення. Збільшення цін на нафтопродукти в найближчий перспективі ми не очікуємо», - заявив Кудін.
За його словами, розмір акцизу становить 3,5-4 грн за літр. Але саме на таку ціну зараз мають впасти ціни на пальне в Україні. Зниження вартості палива – це загальносвітова тенденція, яка пов’язана з подешевшанням нафти.
«Ціна на нафту на світових ринках пішла вниз. Три місяці тому вона сягала 120 доларів за барель, а зараз - на рівні 88 доларів за барель. Це дуже значне зниження. Світова економіка отримала велику інфляцію здебільшого за рахунок зростання цін на енергоносії. На тлі заяв Саудівської Аравії про збільшення видобутку, світові ціни пішли вниз. Цей фактор і дає нам можливість отримати потенційне зниження собівартості виробництва пального», - зазначив Кудін.
При цьому він додав, що дефіциту пального найближчим часом на роздрібному ринку не очікується.
Як повідомляв Укрінформ, 18 березня набрав чинності закон, яким тимчасово скасовано акциз на пальне та знижено ставку ПДВ з 20% до 7% на період дії воєнного стану.
21 вересня Верховна Рада ухвалила закон, яким відновила акцизний податок на пальне в Україні. Ставка акцизу на бензин, дизель, паливо моторне альтернативне, біодизель встановлена на рівні 100 євро за 1000 літрів, скраплений газ, бутан, ізобутан – 52 євро за 1000 літрів.