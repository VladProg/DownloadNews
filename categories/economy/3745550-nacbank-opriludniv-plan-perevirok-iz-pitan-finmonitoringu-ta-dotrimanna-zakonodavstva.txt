Національний банк України до кінця 2023 року проведе виїзні перевірки з питань фінансового моніторингу, дотримання вимог валютного та санкційного законодавства у двох банках та чотирьох небанківських установах.

Про це повідомляє пресслужба НБУ, передає Укрінформ.
«Національний банк України запланував у III та кварталах 2023 року виїзні перевірки з питань фінансового моніторингу, дотримання вимог валютного та санкційного законодавства двох банків та чотирьох небанківських установ», - йдеться в повідомленні.
Зокрема, у III кварталі планується перевірити АТ «А – Банк», АТ «Укрпошта», ПрАТ «Страхова компанія «Арсенал Страхування».
На IV квартал заплановані виїзні перевірки в АТ “Банк 3/4ˮ, ТОВ “Манівео Швидка фінансова допомогаˮ та ТОВ “Фінансова компанія “ЕВОˮ.
Наголошується, що план виїзних перевірок складено на підставі ризик-орієнтованого підходу за результатами проведеної оцінки ризиків діяльності банків та небанківських установ.
Регулятор нагадує, що поновлення здійснення планових виїзних перевірок відбулось у зв’язку зі скасуванням на всій території України карантину з 24 години 00 хвилин 30 червня 2023 року відповідно до постанови Кабінету Міністрів України від 27 червня 2023 року № 651 “Про скасування на всій території України карантину, встановленого з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2”.
Водночас Національний банк скасував заборону на проведення під час дії воєнного стану планових виїзних перевірок з питань фінансового моніторингу, дотримання вимог валютного та санкційного законодавства відповідно до постанови Правління Національного банку України від 27 липня 2023 року № 93 “Про внесення змін до постанови Правління Національного банку України від 23 березня 2022 року № 60”.
Як повідомлялося, НБУ поновлює призупинені із березня 2020 року планові інспекційні перевірки банків. Правління Нацбанку затвердило план проведення інспекційних перевірок банків на IV квартал 2023 року, згідно із яким перевірки відбудуться у 8 банках.