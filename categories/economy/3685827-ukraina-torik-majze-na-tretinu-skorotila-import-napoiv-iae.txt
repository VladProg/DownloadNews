Вартість імпортованих алкогольних і безалкогольних напоїв торік становила 490 млн доларів, що на 32% менше показника 2021 року.

Про це розповів старший науковий співробітник відділу економіки аграрного виробництва та міжнародної інтеграції Національного наукового центру «Інститут аграрної економіки» Богдан Духницький, передає Укрінформ із посиланням на пресслужбу інституту.
«За результатами 2022 року вартість імпортованих алкогольних і безалкогольних напоїв в Україну становила 490 млн дол. США, що на 32% менше показника 2021-го у 719 млн дол. США», - йдеться в повідомленні.
За словами Духницького, основну частку у структурі імпорту цієї групи традиційно зайняли алкогольні напої з концентрацією спирту менш як 80%. Це переважно віскі, бренді, коньяк, горілка, ром, лікери і солодкі наливки, яких було імпортовано близько 61 тис.т вартістю $191 млн.
Виноградних та інших вин ввезено 56 тис. т на $136 млн, натуральних і мінеральних вод – 203 тис. т на $107 млн , а солодового пива – 63 тис. т на $55 млн.
Основним постачальником різних напоїв в Україну минулого року стали країни Євросоюзу. Вони забезпечили 63% вартісних обсягів імпорту.
68% вартості продажів цього виду продукції забезпечили поставки з восьми країн: Італії (13,5% вартості імпорту), Польщі (12,2%), Великої Британії (11,4%), Грузії (11,0%), Німеччини (7,1%), Франції (5,1%), Іспанії (4,1%) та Бельгії (4,0%).
Як повідомлялося, торік українські броварі виготовили 122,8 млн дал пива, це 72,1% обсягів виробництва у 2021 році.