Міжнародне агентство з атомної енергії (МАГАТЕ) провело ротацію своєї місії на тимчасово окупованій Запорізькій атомній електростанції (ЗАЕС).

Про це заявив в.о. голови Державної інспекції ядерного регулювання Олег Коріков на брифінгу в Медіацентрі Україна-Укрінформ.
«Вчора відбулася ротація експертів МАГАТЕ. Це вже одинадцята команда», - сказав Коріков.
Він зазначив, що перед поїздкою на ЗАЕС Держатомрегулювання провело зустріч із новими представниками місії. За словами Корікова, зараз тривають дискусії про розширення мандату місії та надання їй додаткових повноважень.
Також Коріков заявив, що присутність місії Міжнародного агентства з атомної енергії (МАГАТЕ) на ЗАЕС є демонстрацією підтримки України та дозволяє отримувати інформацію про стан безпеки на станції.
«Присутність місії МАГАТЕ на Запорізькій АЕС - це факт підтримки України міжнародною спільнотою. Підтримка є консолідованою в тому, що Запорізька АЕС є українською і має бути повернена під контроль України», - сказав Коріков.
Він зазначив, що постійна присутність експертів МАГАТЕ на тимчасово окупованій станції дозволяє отримувати інформацію про стан безпеки обладнання і систем, а також про протиправні дії росіян. Крім того, постійна присутність місій МАГАТЕ на ЗАЕС та інших українських АЕС дозволяє Україні бути відкритою навіть в умовах війни, а також ефективно спростовувати російські фейки.
Коріков також повідомив, що Україна проводить консультації з партнерами щодо посилення нагляду за станом безпеки на ЗАЕС. Для цього пропонується провести незалежну оцінку безпеки із запрошенням представників ядерних регуляторів країн-партнерів.
Як повідомлялося, місія МАГАТЕ на ЗАЕС розпочала роботу 1 вересня 2022 року.
ЗАЕС перебуває в окупації із 4 березня 2022 року. За цей час росіяни неодноразово порушували принципи ядерної безпеки, розміщуючи на території ЗАЕС військову техніку, мінуючи територію та тероризуючи персонал станції.
Фото: Fredrik Dahl / IAEA