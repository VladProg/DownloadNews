Запорізька атомна електростанція (ЗАЕС) втратила у вівторок вранці живлення з основної зовнішньої лінії електропередачі, після чого її було перепідключено на єдину доступну резервну лінію.

Як передає Укрінформ, про це заявив генеральний директор Міжнародного агентства з атомної енергії (МАГАТЕ) Рафаель Маріано Гроссі.
"Єдина лінія електропередач ЗАЕС напругою 750 кіловольт (кВ) – з чотирьох, що були доступні до конфлікту – була відключена сьогодні о 01:21 за місцевим часом", - йдеться у повідомленні.
Зазначається, що відразу після інциденту не було відомо, що стало його причиною, як довго відключення триватиме.
"Відключення лінії електропередач 750 кВ означало, що ЗАЕС була змушена перейти на єдину доступну резервну лінію електропередач 330 кВ для електропостачання за межами майданчика, яка необхідна, наприклад, для перекачування охолоджувальної води для станції", - заявили в МАГАТЕ.
Зазначається, що ця лінія 330 кВ була підключена до станції лише 1 липня після пошкодження, яке сталося чотири місяці тому.
"Цього разу станція уникла повної втрати всього зовнішнього електропостачання – що вже траплялося сім разів під час конфлікту – але останнє відключення лінії електропередач знову демонструє нестабільну ситуацію з ядерною та фізичною ядерною безпекою на станції", - заявив гендиректор Гроссі.
Як повідомляв Укрінформ, раніше Володимир Зеленський заявляв, що Росія все технічно підготувала для локального вибуху на Запорізькій атомній електростанції і може здійснити його з метою зупинення контрнаступальних дій Сил оборони України та політичного тиску на Київ через деяких партнерів.