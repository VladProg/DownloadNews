Міністр фінансів України Сергій Марченко у межах робочого візиту до США провів низку зустрічей з представниками Міжнародного валютного фонду.

Як передає Укрінформ, про це повідомляє пресслужба Мінфіну.
"У рамках робочого візиту до США, де відбуваються Весняні збори Міжнародного валютного фонду та Групи Світового банку, міністр фінансів України Сергій Марченко провів низку зустрічей з представниками МВФ. Зокрема з директором Європейського департаменту МВФ Альфредом Каммером, заступницею директора Європейського департаменту МВФ Умою Рамакрішнан та головою Місії МВФ в Україні Гевіном Греєм", - йдеться в повідомленні.

У зустрічі також взяли участь заступниця міністра фінансів Ольга Зикова, урядовий уповноважений з питань управління державним боргом Юрій Буца, заступник міністра фінансів з питань європейської інтеграції Юрій Драганчук, а також представники НБУ.
Під час зустрічі з директором Європейського департаменту МВФ Альфредом Каммером сторони обговорили вплив повномасштабного вторгнення на економічну та фінансову системи України, політики та заходи для подолання катастрофічних наслідків війни, а також виконання українською стороною структурних маяків у рамках нещодавно схваленої чотирирічної програми розширеного фінансування (Extended Fund Facility).
Марченко подякував за плідну співпрацю, у тому числі за фінансову підтримку Фонду обсягом у 5,4 млрд доларів США від початку повномасштабної війни, а також за сприяння у визначенні пріоритетних напрямів політик і реформування країни.
“Зокрема завдяки ефективній співпраці з Фондом, у тому числі фінансовій підтримці у поєднанні з впровадженням структурних реформ протягом останніх років, ми витривало проходимо економічні шоки і інші виклики війни. Ми маємо й надалі зміцнювати нашу економіку та фінансову систему, щоб продовжувати боротьбу, перемогти у цій війні та відбудувати нашу країну. У співпраці з МВФ ми сформували широкий спектр політик і заходів, які допоможуть обмежити руйнівні наслідки війни та створити основу для якісного економічного відновлення”, — зазначив Марченко.
Серед ключових короткострокових напрямів реформ: зміцнення макрофінансової стабільності, структурна фіскальна політика, фіскальна прозорість та управління ризиками, посилення управління державними інвестиціями, дерегуляція економічної діяльності та покращення бізнес-клімату, посилення боротьби з корупцією, реформа енергетичного сектору.
“Ми спостерігаємо поступове відновлення економіки України. Навіть в умовах активних бойових дій, системних обстрілів і пройдених блекаутів, внутрішній попит та податкові надходження збільшуються, порівняно з першими місяцями війни”, — зазначив Марченко.
У цьому контексті, він подякував міжнародним партнерам, зокрема МВФ, за допомогу у фінансуванні дефіциту бюджету 2023 року.
Як повідомлялось, у березні 2023 року Рада директорів Міжнародного валютного Фонду затвердила нову чотирирічну програму розширеного фінансування для України у розмірі 15,6 млрд дол. США. Перший транш у розмірі 2,7 млрд доларів США Україна отримала одразу після схвалення програми.
Фото: mof.gov.ua