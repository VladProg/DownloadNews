Президент України Володимир Зеленський запропонував міжнародній спільності створити формат фінансової підтримки України, яка потерпає від агресії рф, за прикладом так званого формату «Рамштайн».

Про це він заявив у середу під час міжнародного круглого столу, організованого в рамках осінніх зборів МВФ і Світового банку, передає власний кореспондент Укрінформу.
«Вважаю, що було б корисним, якби ми створили координаційний формат для фінансової підтримки України за аналогією з тим, що створений у Рамштайні для оборонної підтримки»,- наголосив Зеленський.
Він зазначив, що обговорював важливість координації зусиль донорів із главою МВФ Крісталіною Георгієвою. Тож, продовжив Зеленський, було б добре мати постійну робочу групу, яка займалася б питанням фінансової підтримки України й оперативно працювала на різних рівнях.
Глава Української держави також запропонував інші кроки для підтримки України та зменшення міжнародних наслідків російської війни. Серед них він назвав, зокрема, «впевнене покриття дефіциту й забезпечення базових основ життя людей» в Україні.
У цьому зв’язку він виділив дві ключові фінансові потреби для держави – $38 мільярдів на покриття дефіциту держбюджету, а також $17 мільярдів, верифіковані Світовим банком, на відбудову критичної інфраструктури.
Ще один крок – це підтримка міжнародних інвестицій, щоби стимулювати українську економіку. Зокрема, як зазначив Зеленський, це може забезпечити механізм страхування військових ризиків для інвестиційних проєктів, який можна запустити за допомогою Світового банку. Крім того, за його словами, корисним стало б відкриття країнами-партнерами лімітів експортно-імпортних агентств для постачання обладнання в Україну.
«Наша з вами співпраця наближає цей момент, наближає перемогу України. Що більше допомоги Україна отримає зараз, то швидшим буде завершення російської війни й то надійніше гарантуємо, що така жорстока війна більше ніколи не розповзеться іншими країнами»,- зауважив Президент України.
Як повідомляв Укрінформ, цього тижня в Вашингтоні проходять регулярні збори МВФ і Світового банку за участі глав урядів країн-членів, а також керівників профільних міністерств і відомств.
Фото: Офіс Президента