Уряд Нідерландів оголосив про виділення першого пакета підтримки Україні на суму 274 мільйони євро із зарезервованих 2,5 млрд євро в 2023 році.

Про це повідомляється на сайті уряду країни, передає Укрінформ.
«180 млн євро призначені для гуманітарної допомоги, сільського господарства та відновлення. Решта 94 млн євро підуть на нелетальну підтримку українських Збройних сил, боротьбу з безкарністю та збереження культурної спадщини», - йдеться у заяві.
Як наголошується, додатковий внесок міністра зовнішньої торгівлі Нідерландів Лісьє Шрайнемахер у розмірі 180 млн євро спрямований на задоволення найнагальніших потреб України. Із цієї суми 20 млн євро підуть на гуманітарну допомогу, 10 млн євро на психічне здоров'я і психосоціальну підтримку, ще 10 млн євро - на розмінування сільськогосподарських земель.
Міністр Шрайнемахер також виділяє 40 млн євро на закупівлю насіння та обладнання для українського сільського господарства. Крім того, 100 млн євро підуть на відновлення лікарень та охорони здоров'я, енергопостачання, житло та інфраструктуру.
Цей пакет допомоги буде реалізовано у співпраці з ООН, Світовим банком, ЄБРР та неурядовими організаціями.
Зазначається, що міністр Шрайнемахер призначила колишнього дипломата Рона ван Дартела спеціальним посланником для сприяння участі ділових кіл Нідерландів у відновленні України. Посланець підтримуватиме зв'язок із нідерландськими компаніями та українською владою, визначатиме конкретні потреби України та з'ясовуватиме, чи відповідає їм нідерландський досвід. Ван Дартел також підтримуватиме зв'язок із великими міжнародними організаціями, які проводять тендери, щоб створити точки входу для нідерландських компаній.
Внесок міністра закордонних справ Нідерландів Вопке Гукстри складається переважно з підтримки Комплексного пакета допомоги Україні.
«За допомогою внеску в розмірі 75 млн євро Кабінет міністрів прагне забезпечити більш інтенсивну підтримку України, а також поширити цю підтримку на перспективне нарощування потенціалу для поліпшення співпраці між Україною і НАТО. На боротьбу з безкарністю за міжнародні злочини виділено 14 млн євро. Ці гроші буде витрачено, зокрема, на створення Реєстру воєнних збитків у Гаазі, Діалогової групи з відповідальності та підтримку збору судово-медичних доказів Міжнародним кримінальним судом. 5 млн євро буде витрачено на захист і збереження культури, що визначає самобутність України», - повідомили в нідерландському уряді.
Як повідомляв Укрінформ, уряд Нідерландів надасть Україні підтримку у відновленні критичної інфраструктури та всебічну допомогу в безпековій та гуманітарній сферах.
Фото з сайту clarusapex.com