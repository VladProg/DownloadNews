Національне агентство України з питань виявлення, розшуку та управління активами, одержаними від корупційних та інших злочинів (АРМА) отримало 301,6 млн грн від чергової проданої на аукціоні партії арештованого російського аміаку.

Про це повідомляє пресслужба АРМА, передає Укрінформ.
«АРМА отримало ще 301,6 мільйона гривень від продажу аміаку на відкритих торгах», - йдеться в повідомленні.
Зазначається, що в ході аукціону було реалізовано 10 тис. т арештованого аміаку, який належить російським підприємствам. Це вже другий лот із загального обсягу аміаку, який складає загалом понад 40 тис. т.
Перші 7 тис. т АРМА реалізувало за майже 240 млн грн.
За словами керівника агентства Дмитра Жоравовича, загалом від продажу заарештованого активу було отримано близько 540 млн грн, що перевищує надходження від реалізації за всі попередні роки роботи АРМА.
Кошти від проданого аміаку розміщено на депозитному рахунку агентства, який є джерелом купівлі військових облігацій. Наголошується, що з урахуванням придбання зазначених цінних паперів, Національне агентство протягом вересня-жовтня передало на потреби оборони понад 750 млн грн.
Як повідомлялося, із початку повномасштабної війни Бюро економічної безпеки України ініціювало арешт активів росії та білорусі (фізичних та юридичних осіб) на 44 млрд грн. Наразі майно орієнтовною вартістю 1 млрд грн передано до АРМА.
Фото: 24TV.UA