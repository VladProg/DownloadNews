Цього тижня ремонтні бригади Укренерго відновили дві магістральні лінії електропередачі на сході України.

Як передає Укрінформ, про це НЕК "Укренерго" повідомило у Фейсбуці.
Зазначається, що триває літня ремонтна кампанія на атомних і теплових електростанціях та теплоелектроцентралях. При цьому електроенергії, виробленої всіма видами електростанцій, наразі вистачає для забезпечення потреб споживачів.
"Водопілля поступово знижується, але ресурсу ще вистачає для активної роботи гідроелектростанцій. Сонячна та вітряна погода сприяє роботі відновлюваної енергетики. У ранкові та вечірні години для покриття підвищеного рівня споживання максимально залучаються наявні у системі потужності теплових електростанцій", - ідеться у повідомленні.
У компанії зауважили, що експорт електроенергії тимчасово не здійснюється.
"Це ситуативне рішення для забезпечення електроенергією українських споживачів. Імпорт здійснюється зі Словаччини у денні та вечірні години", - пояснили в Укренерго.
Як повідомлялось, внаслідок обстрілу рф у ніч на 22 травня, о 5:26 відключилась остання високовольтна лінія передач Дніпровська 750кВ, з якої здійснювалося живлення тимчасово окупованої Запорізької АЕС. Того ж дня Укренерго відновило живлення ЗАЕС станції від української енергосистеми.