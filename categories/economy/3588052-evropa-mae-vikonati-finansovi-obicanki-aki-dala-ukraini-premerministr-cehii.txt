Допомога Україні, в тому числі виплата обіцяних Європою пакетів фінансової допомоги, приборкання цін на енергоносії – основні теми неформальної зустрічі лідерів країн ЄС, яка проходить 7 жовтня в Празі.

Про це заявив перед початком неформального саміту ЄС прем’єр-міністр головуючої в Раді ЄС Чехії Петр Фіала, повідомляє кореспондент Укрінформу.
ЄС має продовжувати військову та економічну підтримку України, адже країна бореться не лише за себе, а й за безпеку всієї Європи, підкреслив політик.
За його словами, ЄС також повинен усунути перешкоди, які гальмують виплату кредиту в 9 мільярдів євро, обіцяного Україні для фінансування нормального функціонування держави. Досі з пакета надано лише 1 мільярд євро.
«Спочатку ми повинні виконати зобов'язання на дев'ять мільярдів, чого ще не відбулося. Ми повинні поговорити про те, де є перешкоди», - сказав прем'єр ЧР.
За словами Фіали, зрушення сталися після зустрічі міністрів фінансів країн ЄС на початку цього тижня (цього тижня ЄК підтвердила кредит ще на 5 мільярдів, перший транш якого буде надіслано приблизно в середині місяця, наступні дві частини мають надійти до кінця року - ред).
Політик також вважає за необхідне обговорити інші можливості допомоги Україні. За його словами, Україна «мужньо бореться, справляється з ситуацією, але потребує додаткової допомоги».
Другим важливим блоком питань є впровадження заходів щодо зниження цін на енергоносії, наприклад, шляхом обмеження ціни на газ, який використовується для виробництва електроенергії. За оцінкою прем'єр-міністра ЧР, деякі пропозиції щодо вирішення питання цін на енергоносії, які зараз лунають в ЄС, йдуть у «правильному напрямку».
Президент Європейської комісії Урсула фон дер Ляєн цього тижня оголосила, що ЄК готова обговорити введення обмеження ціни на газ, який використовується для виробництва електроенергії. Водночас розглядаються обмеження ціни на імпортований газ, переговори з партнерами та спільні закупівлі газу тощо.
Зустріч у Празі є неформальною, отже рішень ухвалено не буде.