Із пакету допомоги на 180 млн євро від Нідерландів 10 млн євро підуть на розмінування сільськогосподарських земель, ще 40 млн євро – на закупівлю насіння та обладнання для українського сільського господарства.

Про це повідомляє пресслужба парламенту за результатами зустрічі голови комітету Верховної Ради з питань аграрної та земельної політики Олександра Гайду з членами комітету з сільського господарства - депутатами парламенту Нідерландів, передає Укрінформ.
«Через російське вторгнення Україна стала однією із найбільш забруднених вибухонебезпечними предметами країн світу. Близько третини всієї території країни є потенційно небезпечними і потребують обстеження. Ми будемо раді допомозі Нідерландів у розмінуванні, аби пришвидшити цей процес. Адже це одна із нагальних проблем аграріїв, особливо південних та східних регіонів», - наголосив Гайду.
Під час зустрічі він нагадав іноземним колегам, що нині важливо і далі розширювати нові логістичні шляхи з ЄС, аби українські фермери могли експортувати продукцію за кордон. Адже росія продовжує умисно затримувати судна з українським збіжжям у Босфорі.
«Дякуємо Нідерландам за військову підтримку, гуманітарну допомогу та співпрацю на шляху до членства України в ЄС. Будемо посилювати співпрацю», - підсумував очільник аграрного комітету.
Як повідомлялось, Нідерланди виділяють Україні новий пакет допомоги на суму 274 млн євро. З них близько 180 млн євро буде спрямолвано на гуманітарну допомогу, охорону здоров'я, енергопостачання, відновлення житла та інфраструктури, а також розмінування сільськогосподарських земель.