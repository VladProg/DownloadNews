Народна депутатка Ірина Констанкевич (депутатська група "За майбутнє") вважає, що в ухваленому парламентом держбюджеті на 2024 рік правильно обрані пріоритети щодо оборони і потреб армії.

Про це вона сказала в ефірі Українського радіо.
За словами Констанкевич, бюджет на 2024 рік складний, але в ньому правильно визначені пріоритети: все має йти на оборону і потреби ЗСУ та на соціальну політику.
"Ми всі виходимо із розуміння того, що треба відмовлятися від багатьох речей, які раніше були для нас всіх життєво важливими, і розуміти, що ми не можемо зараз собі цього дозволити, тому що нам потрібні дрони, снаряди, щоб перемогти у цій війні. Це буде непростий і складний для нас усіх рік. Але українці мають розуміти, що для перемоги нам потрібно економити", - зазначила вона.
Депутат додала, що щодо розбудови оборонно-промислового сектору хотілося б бачити більші успіхи. "Наша промисловість не повністю переорієнтувалася на потрібні для оборони можливості. Але тут є ще і фінансові питання", - сказала вона.
Говорячи про закон про нацменшини №9610, Констанкевич зазначила, що ним "ми створюємо можливості для розвитку цих громад".
На її думку, треба було ще більше комунікувати і докладати більше зусиль, щоб донести нашу позицію. "Ми порівнювали ситуацію з українцями, які проживають в Угорщині і які і близько не мають таких можливостей, які Україна створила для угорців тут. Міжнародним інституціям, зі свого боку, треба зробити теж певні висновки і також переглянути ті правила, які є в європейській спільноті. Можливо, їх теж потрібно змінювати, бачачи, що є такі деструктивні гравці, які з цього мають певний зиск. І ще й підіграють Росії", - наголосила депутат.
Щодо закону про заборону релігійних організацій, які працюють на ворога, Констанкевич зауважила, що завершився термін подачі правок до другого читання, яких на сьогодні є 1200. "Сподіваюся, що в комітеті ми оперативно їх розглянемо і це питання за нами не буде затримуватися", - додала вона.
Як повідомляв Укрінформ, Верховна Рада ухвалила у другому читанні та в цілому законопроєкт №10000 "Про Державний бюджет України на 2024 рік" з доходною частиною в 1,768 трлн грн та видатками на рівні 3,35 трлн грн. Документ підтримали 276 народних депутатів.