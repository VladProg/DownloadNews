Прем'єр-міністр Денис Шмигаль обговорив з главою благодійного фонду Open Society Foundations Олександром Соросом пріоритетні потреби України.

Як передає Укрінформ, про це Шмигаль повідомив у Фейсбуці.
«Провели змістовну зустріч із головою благодійного фонду Open Society Foundations Олександром Соросом та його командою. Фонд працює в Україні з 1990 року та продовжує підтримувати українців під час повномасштабної війни», - зазначив очільник уряду.
За словами Шмигаля, наразі Open Society Foundations планує започатковувати нові проєкти, тому сторони обговорили пріоритетні потреби: відновлення економіки, відбудова, соціальна сфера.
У планах уряду - нарощувати програми підтримки малого й середнього бізнесу, зокрема ветеранського. Перспективними також є такі напрямки співпраці як розмінування, енергетика, логістика, повідомив Прем'єр.

«Окремо зосередили увагу на встановленні справедливості. Маємо притягнути росію до відповідальності та змусити її заплатити. Зокрема через конфіскацію заморожених активів на Заході», - підкреслив він.
Шмигаль висловив вдячність Open Society Foundations за розуміння важливості підтримки України та готовність сприяти в реалізації спільних цілей і завдань.

Як повідомляв Укрінформ, у благодійному фонді «Відкрите суспільство» (Open Society Foundations), заснованому мільярдером Джорджем Соросом, в серпні заявили, що в рамках нової організаційної моделі планують згорнути або припинити значну частину своєї роботи у Євросоюзі. Водночас фінансування України продовжиться.
Фото: Денис Шмигаль, ФБ