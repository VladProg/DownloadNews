Міністерство економіки забронювало вже понад 700 тисяч військовозобов’язаних осіб, відтермінувавши їх від призову.

Як передає Укрінформ, про це йшлось під час зустрічі першого віцепрем’єр-міністра - міністр економіки України Юлії Свириденко з представниками аграрних асоціацій, повідомляє пресслужба міністерства.
«Ми працюємо над тим, щоб працівники підприємств, які критичні для функціонування економіки, були заброньовані. За цей час ми до прийняття відповідного закону забронювали вже понад 700 тисяч осіб», - сказала Свириденко.
Вона зазначила, що цього тижня Верховна Рада має проголосувати законопроект 7687, яким передбачено, що бронюванню підлягають військовозобов’язані, що працюють на підприємствах, в установах і організаціях, які є критично важливими для функціонування економіки та забезпечення життєдіяльності населення в особливий період
"Паралельно з цим Мінекономіки розробляє проєкт порядку, що буде визначати чіткі та зрозумілі критерії, умови та порядок бронювання військовозобов’язаних працівників", - зауважила Свириденко.
Як повідомляв Укрінформ, у серпні Кабінет Міністрів схвалив проєкт Закону «Про внесення змін до Закону України «Про мобілізаційну підготовку та мобілізацію» щодо бронювання військовозобов’язаних на період мобілізації та на воєнний час».