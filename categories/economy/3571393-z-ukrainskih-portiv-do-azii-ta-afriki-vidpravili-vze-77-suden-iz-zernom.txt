З розблокованих морських портів до країн Азії та Африки вже відправлено 77 суден, навантажених аграрною продукцією.

Як повідомляє кореспондент Укрінформу, про це сказав Прем'єр-міністр України Денис Шмигаль під час пресконференції 14 вересня.
"Якщо не помиляюсь, до країн Азії вийшло 57 (суден - авт.), близько 20 вийшло в країни Африки. Решта - по всьому світу, зокрема і в Європу", - заявив він.
Прем'єр зазначив, що українське зерно експортується в усі країни, які цього потребують.
"Пропоную не піддаватися на маніпуляції, коли нам розповідають росіяни і їхній керівник путін про те, що лише два судна з українських портів пішли в ті країни, які цього потребують", - наголосив Шмигаль.
Очільник уряду зауважив, що, попри часткове відновлення експорту з морських портів, Україна через війну втратила 80% свого експортного потенціалу.
Як повідомляв Укрінформ, від початку дії угоди між Україною, Туреччиною, росією та ООН щодо транспортування зерна з України експортовано 3,1 млн тонн агропродукції.
Фото: АА