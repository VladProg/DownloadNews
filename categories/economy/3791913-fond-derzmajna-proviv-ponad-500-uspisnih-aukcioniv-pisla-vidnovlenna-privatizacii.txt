Фонд державного майна України починаючи із 28 липня 2022 року провів вже понад 500 успішних приватизаційних аукціонів, залучивши 3,96 млрд грн.

Про це повідомила пресслужба ФДМУ у Фейсбуці, передає Укрінформ.
«500+ успішних аукціонів провів ФДМУ з моменту відновлення приватизації. Загальна переможна ціна активів становила 3,96 млрд грн, що у 2,7 раза перевищує початкову вартість», - йдеться в повідомленні.
У середньому за кожен об’єкт змагаються 4,5 підприємця.
За вказаний період найдорожчими об’єктами державної власності, які були реалізовані в межах малої приватизації, стали готель «Ермітаж» у Києві (311 млн грн), «Волиньторф» (212 млн грн), «Рівнеторф» (205 млн грн) та порт «Усть-Дунайськ» (201 млн грн).
Як повідомлялося, 6 жовтня ФДМУ продав на приватизаційному аукціоні єдиний майновий комплекс ДП «Волиньторф». Єдиний учасник торгів ТОВ «Агробіостандарт» запропонував переможну ставку у 212,2 млн грн. 25 жовтня слідчі Державного бюро розслідувань почали досудове розслідування, звинувативши ФДМУ у продажу об'єкта за заниженою вартістю.