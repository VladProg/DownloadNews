Рух 218 суден, які беруть участь у «зерновій ініціативі», наразі фактично заблокований.

Про це у Фейсбуці повідомляє пресслужба Міністерства інфраструктури України, передає Укрінформ.
"У зв’язку з тим, що українська сторона станом на 30 жовтня немає дозволів від Спільного Координаційного Центру на проходження безпечним коридором та проведення інспекцій, 218 суден фактично заблоковані на своїх поточних позиціях", – ідеться в повідомленні.
Уточнюється, що серед цих суден – 95 завантажених, які вже вийшли з українських портів та очікують на інспекцію для відправлення до кінцевого споживача; 101 порожнє очікує інспекції на вхід до українських портів; 22 завантажених чекають на вихід з українських портів.
Наголошується, що реалізація "Ініціативи про безпечне транспортування зерна і агропродукції через українські порти" носить винятково гуманітарний характер, а Україна як сторона ініціативи не порушила жодного з її пунктів.
Зокрема, підкреслюється, що українська сторона не зупиняла рух вантажів через "зерновий коридор", навіть попри російські військові атаки на портову та енергетичну інфраструктуру. Окрім цього, було зафіксовано 15 випадків приближення російських БПЛА та літаків на заборонену дистанцію до цивільних суден, що беруть участь в ініціативі.
"Разом з тим, зауважуємо, що фактична блокада "зернового коридору" з боку російської федерації розпочалася ще у вересні. Це проявлялось у штучному затягуванні та зменшенні кількості інспекцій, що призвело до створення черги у 176 суден з 2,1 млн агропродукції на борту. Таким чином, стає очевидним намір росії спровокувати масовий голод у нужденних країнах Африки та Азії, а також створити гострий дефіцит продовольства у всьому світі", – додається в повідомленні.
У цьому контексті підкреслюється, що з моменту виходу першого судна вдалося експортувати більш як 9 мільйонів тонн збіжжя, з них більш як 5 мільйонів тонн – до країн Африки та Азії. Так, у межах Всесвітньої Продовольчої Програми під егідою ООН до країн, що перебувають на межі голоду, було відправлено 190 тисяч тонн української пшениці.
Водночас наголошується, що Україна залишається надійним партнером для цивілізованого світу та готова продовжувати оперативно збирати та відвантажувати агропродукцію для забезпечення глобальної продовольчої безпеки.
Як повідомляв Укрінформ, напередодні росія звинуватила Україну і Британію в «теракті проти кораблів чорноморського флоту та цивільних суден, задіяних у гарантуванні безпеки «зернового коридору», і заявила про вихід із Чорноморської зернової ініціативи.
Глава Міністерства закордонних справ України Дмитро Кулеба закликав світову спільноту не дозволити росії під надуманим приводом заблокувати «зерновий коридор», який гарантує продовольчу безпеку мільйонів людей.
Вранці 29 жовтня на рейді тимчасово окупованого Севастополя пролунали вибухи. Україна не підтверджує свою причетність до них.
У Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гутерреш підписали Ініціативу про безпечне транспортування зерна та продуктів з портів «Одеса», «Чорноморськ» та «Південний». Гутерреш закликав продовжити термін дії Чорноморської зернової ініціативи, що спливав 22 листопада.