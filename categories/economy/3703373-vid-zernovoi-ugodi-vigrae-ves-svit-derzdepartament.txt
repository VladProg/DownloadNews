Реалізація «зернової угоди», яка уможливлює експорт українського зерна та іншого продовольства через Чорне море, є рішенням, від якого виграє весь світ.

Про це заявив на пресбрифінгу у Вашингтоні заступник речника Держдепартаменту США Ведант Пател, передає власний кореспондент Укрінформу.
«Увесь світ виграв від того, що Україна отримала можливість доставляти продовольство туди, де воно потрібне», - сказав Пател у відповідь на запитання російського журналіста, чи виграє росія від цієї угоди.
Представник Держдепартаменту підкреслив, що угода дозволила вжити заходів, аби зерно та продовольство не перетворювалися на зброю, і важливі харчові продукти могли надходити до країн, які їх потребують.
«І це ще один механізм, за допомогою якого ми запобігли «вепонізації» (перетворенню на зброю – ред.) росією продовольства», - резюмував представник зовнішньополітичного відомства США.
Як повідомляв Укрінформ, за даними Мінагрополітики України, за останні десять місяців наша країна експортувала понад 41,5 млн тонни зернових та зернобобових.
Фото: Мінагро