Посол України в Ірландії Лариса Герасько закликала припинити купувати віскі Jameson на знак протесту проти рішення компанії відновити торгівлю в росії.

Про це повідомило RTÉ, передає Укрінформ.
Герасько звинуватила Jameson у фінансуванні російської агресії в Україні через торгівлю в росії, та заявила, що не погоджується з обґрунтуванням компанії для відновлення російського бізнесу.
«З одного боку, ця компанія хоче захистити кількох співробітників, але росія щодня вбиває десятки тисяч українців… Ми платимо найвищу ціну — людське життя, і закликаємо всі компанії припинити будь-які торгові відносини з державою-агресором, державою-терористом», – сказала вона.
Посол України відзначила, що якщо Jameson хоче захистити своїх працівників, краще перевезти їх у безпечніші країни, як-от у Францію чи Ірландію. Дипломат також сказала, що більше не буде купувати продукцію Jameson, і закликала паби, ресторани та клієнтів ухвалити подібне рішення.
За її словами, коли шведські фермери припинили постачання зерна Pernod Ricard для виробництва горілки Absolut, компанія скасувала своє рішення торгувати в росії.
«Я хочу сказати, що я більше не збираюся купувати продукцію Jameson», — заявила Герасько.
Посол України підкреслила, що кілька тижнів тому вона намагалася висловити свою стурбованість безпосередньо виробникам віскі Jameson, але ніхто з компанії їй не відповів, додавши, що хоче попросити Jameson припинити торгівлю та експорт до росії.
Як повідомлялося, на початку квітня компанія Pernod Ricard, що володіє брендом віскі Jameson, поновила постачання продукції на російський ринок, яке було призупинене після повномасштабного вторгнення росії в Україну.