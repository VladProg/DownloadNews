У ставку-охолоджувачі Запорізької атомної електростанції, окупованої російськими військами, фіксують незначне зниження рівня води з 15,9 до 15,89 м. Ситуація стабільна і контрольована.

Про це повідомляє у Телеграмі пресслужба Енергоатому, передає Укрінформ.
"Рівень води у ставку-охолоджувачі ЗАЕС – стабільний. Попри підрив російськими окупантами греблі Каховської ГЕС, ситуація залишається стабільною та контрольованою. Станом на 08:00 24 вересня фіксується незначне зниження рівня води у ставку-охолоджувачі. Наразі він становить 15,89 м", - йдеться у повідомленні.
Інформують, що рівень води в «гарячому» каналі Запорізької ТЕС, звідки за необхідності підживлюється ставок ЗАЕС, – 16,92 м. У «холодному» каналі ЗаТЕС рівень води сягає відмітки 10,62 м.
Упродовж останнього часу рівень води в обох каналах майже не падає, а показники вже не залежать від Каховського водосховища, адже загарбники його знищили.
Також в Енергоатомі нагадують, що енергоблоки ЗАЕС не працюють із вересня 2022 року, тож відтоді активного додаткового випаровування води зі ставка-охолоджувача не відбувається.
Як повідомляв Укрінформ, на Запорізькій АЕС завершили буріння десяти свердловин для підземних вод з метою довгострокового розв'язання проблеми забезпечення охолодження водою зупинених реакторів.