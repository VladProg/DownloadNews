Уряд та Мінагрополітики звернулися до Європейської комісії стосовно компенсації українським фермерам вартості експортної логістики із розрахунку 30 євро/тонна.

Про це в ефірі телемарафону «Єдині новини» повідомив перший заступник міністра аграрної політики та продовольства України Тарас Висоцький, передає Укрінформ із посиланням на пресслужбу міністерства.
«Надання таких субсидій, які платитимуть тільки при доставці продукції в далекі європейські порти, покращить експорт, у тому числі, позитивно вплине на транзит через Польщу, Угорщину, Словаччину та Болгарію», - повідомив Висоцький.
На його думку, рішення про компенсацію Єврокомісією логістичних витрат на транспортування агропродукції з України до морських портів Німеччини, Італії, Латвії, Литви, Хорватії, Словенії та Нідерландів покращить можливості безперебійного експорту української агропродукції.
Він нагадав, що через блокування Росією чорноморських портів вартість транспортування українського зерна до віддалених європейських портів для фермера дуже дорога. А подальша доставка агропродукції з цих портів у країни Африки, Азії і Близького Сходу - збиткова для українського аграрія.
Перший заступник міністра також зауважив, що Україна звернулася до Туреччини, ООН та інших міжнародних партнерів щодо забезпечення експорту українського зерна.
Як повідомлялося, Єврокомісія ввела обмеження на експорт чотирьох сільгоспкультур з України до 5 країн-сусідів: Польщі, Угорщини, Словаччини, Болгарії і Румунії. Обмеження діють до 15 вересня 2023 року.