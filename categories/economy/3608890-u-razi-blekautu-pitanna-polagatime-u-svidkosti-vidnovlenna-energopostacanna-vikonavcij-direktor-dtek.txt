Блекаут - це вимкнення системи енергоживлення без попередження. В цьому випадку питання полягає в тому як швидко її відновити. Якщо систему неможливо відновити протягом годин, а на вулиці мінусова температура, може постати питання про евакуацію частини населення.

Про це в ефірі телемарафону єдиних новин сказав виконавчий директор ДТЕК Дмитор Сахарук, передає Укрінформ.
"Блекаут може статися лише у випадку, коли автоматика буде вимикати без попередження систему. Блекаут - це тоді, коли є критичне перевантаження і критичне неспівпадіння попиту на електроенергію і пропозицію, яка забезпечується шляхом передавання від об'єктів генерації до точок споживання. Тоді, коли відбувається перевантаження, відбувається те, що у квартирі - автоматика спрацьовує і вимикає споживачів, тобто від’єднує від мережі, щоб вона не перегоріла і була можливість її відновити”, - сказав Сахарук.
Він зауважив, що точкові блекаути вже траплялися, наприклад, у Харкові. За його словами, якщо далі будуть обстріли, наприклад, по Києву та області, то не можна виключати автоматичного вимкнення системи електропостачання.
“Таке може трапитися, система для цього спеціально побудована, вмонтовані системи захисту. Питання не в тому, вимкнеться система чи ні. Питання в тому, скільки часу потрібно буде, щоб включити систему після блекауту. Якщо спрацює автоматика і буде джерело живлення, яке дасть можливість заживити місто Київ, то це питання годин, коли система розгорнеться. Якщо ж не буде живлення, а його потрібно буде надавати через відновлення підстанцій чи ліній, це не години, це гірше ситуація. Особливо, якщо температура буде мінус. Це питання опалення. Саме в цьому випадку, коли не можна включити системи через брак джерела живлення і на це потрібно багато годин, а на вулиці холодно, у цьому випадку можуть ставитися питання про евакуацію певної частини населення", - сказав Сахарук.
Як повідомляв Укрінформ, за останній місяць енергетичні підприємства компанії «ДТЕК Енерго» зазнали 12 ворожих атак.