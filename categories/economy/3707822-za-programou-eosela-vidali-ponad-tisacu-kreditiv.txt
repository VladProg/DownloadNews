За державною програмою доступного іпотечного кредитування єОселя видано вже 1017 пільгових кредитів на загальну суму 1339,4 млн грн.

Як передає Укрінформ, про це повідомляє компанія "Укрфінжитло".
"Географія програми охопила всі регіони України, крім тимчасово окупованих та зон ведення бойових дій. Переважна більшість позичальників – військовослужбовці та силовики – 835. Також власне житло придбали 93 родини медиків, 78 педагогів та 11 науковців", - йдеться у повідомленні.
Зазначається, що з початку травня банки-партнери видали вже 57 кредитів загалом на 83,5 млн грн.
Наразі “Укрфінжитло” спільно з урядом продовжують роботу для збільшення обсягів фінансування єОселі.
Як повідомляв Укрінформ, уряд прискорює реалізацію програми пільгового кредитування єОселя, надавши можливість компанії «Укрфінжитло» залучити додаткові кошти на відкритому фінансовому ринку. Програма доступного іпотечного кредитування працює з жовтня минулого року. Кредити населенню надаються під 3% річних.
В уряді планують збільшити перелік категорій громадян, які зможуть отримати в межах єОселя кредит на власне житло під 7% річних. Також розраховують зробити цю програму діючою на постійній основі.