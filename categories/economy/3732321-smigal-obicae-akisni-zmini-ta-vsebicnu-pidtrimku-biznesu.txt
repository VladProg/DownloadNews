Бізнес є рушієм відновлення і зростання України, тому його всебічна підтримка є пріоритетом роботи уряду.

Як передає Укрінформ, про це написав Прем'єр-міністр Денис Шмигаль у Телеграмі, зазначивши, що на цю тему він говорив під час наради з бізнес-омбудсманом Романом Ващуком.
«Мінімізація бюрократії та податкових перевірок, супровід інвестицій, доступні кредити – все це важливо для бізнес-спільноти. Ці питання порушувалися під час зустрічі Президента Володимира Зеленського з підприємцями, над їх (питань - ред.) вирішенням працюємо», – підкреслив Шмигаль.
За його словами, у пріоритеті - діджиталізація та автоматизація процесів, зменшення ролі людського фактора. Масштабна дерегуляція – скасування, спрощення або цифровізація регуляторних інструментів.
«Кредитна та грантова підтримка держави, програми лояльності для інвесторів, індустріальні парки», - додав Прем'єр.
Він відзначив також нові перспективи євроінтеграції: ринки, технології, інвестиції. «Також рухаємося до членства в ОЕСР. Опанування стандартів Організації – шлях до кращого бізнес-середовища», - написав глава уряду.
За словами Прем’єр-міністра, загалом влада планує зменшити частку держави в економіці, посилити бізнес, включивши Україну в європейські та глобальні ланцюги виробництва.
Шмигаль також подякував Ващуку за посередництво в комунікації з бізнесом, що є запорукою ухвалення правильних управлінських рішень.
Як повідомляв Укрінформ, Прем'єр неодноразово наголошував на тому, що Кабінет Міністрів планує масштабну дерегуляцію для бізнесу та продовжуватиме скасовувати непотрібні дозволи та ліцензії.