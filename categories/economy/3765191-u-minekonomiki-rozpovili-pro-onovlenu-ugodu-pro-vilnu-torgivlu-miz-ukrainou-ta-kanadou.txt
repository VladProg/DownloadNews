Оновлена Угода про вільну торгівлю між Україною та Канадою переводить торговельні відносини двох країн у новий вимір.

Як передає Укрінформ, про це заявила перший віцепрем'єр-міністр України – міністр економіки України Юлія Свириденко, повідомляє пресслужба міністерства.
Президент України Володимир Зеленський і Премʼєр-міністр Канади Джастін Трюдо підписали оновлену Угоду про вільну торгівлю між двома країнами. Цей документ замінить існуючу Угоду, яка діяла з 2017 року.
«Ця угода переводить торговельні відносини двох країн у новий вимір, адже при підготовці документу ми застосували новий ліберальний метод в сфері послуг – дозволено все, що не заборонено. Тобто угода не регулює, що дозволено, а навпаки - ретельно виписує винятки із повної свободи надання послуг. Це має сприяти максимальному розвитку торгівлі послугами між Україною та Канадою. В розділі, який стосується торгівлі товарами, містяться нові правила походження, які дозволяють використовувати частини або інгредієнти з ЄС, Британії, Ізраїлю для товарів, які експортуються до Канади без мит. Це розширить залучення українських виробників до глобальних ланцюгів постачання», - пояснила Свириденко.
За її словами, в угоді також оновили розділ про захист інтересів бізнесу, додавши в неї комплексний і сучасний набір правових інструментів захисту інвестицій. Також були розширені і спрощені умови для тимчасового в’їзду працівників українських компаній до Канади з метою надання послуг.
Підписана угода містить сучасний розділ про цифрову торгівлю між Україною та Канадою, заснований на принципах вільного і відкритого розвитку цифрової екосистеми економіки. Зокрема, цифрова складова угоди гарантує свободу транскордонної передачі інформації, свободу вибору місця розташування обладнання, свободу вихідного коду, а також відкритий доступ до інтернету.
Нова угода також включає оновлені глави про правила та процедури походження, конкурентну політику, монополії та державні підприємства, державні закупівлі, навколишнє середовище, працю, розробку та адміністрування заходів та прозорість, протидію корупції та відповідальну бізнес-поведінку. На додачу до цього вона регулює фінансові послуги, тимчасовий в'їзд для ділових осіб, телекомунікації, торгівлю та гендер, торгівлю і малі та середні підприємства.
Зауважується, що укладена угода має стати кроком до активної підготовки до майбутнього економічного розвитку деокупованого Криму і ролі кримських татар в цьому. Зокрема, в ній йдеться по посилення ролі корінних народів в економіці і міжнародній торгівлі.
Як повідомлялось, Угода про вільну торгівлю між Канадою та Україною набула чинності 1 серпня 2017 року. Вона дозволила взаємно скасувати або знизити імпортні мита на більшість товарних позицій.