Туреччині варто враховувати, чим загрожує енергетична та економічна залежність від Росії та зважати на весь її “гібридний арсенал”. Українська сторона готова ділитися своїм досвідом боротьби з російськими гібридними загрозами.

Про це в інтерв'ю Укрінформу за результатами Stratcom Summit у Стамбулі сказала старша дослідниця Atlantic Council та центру досліджень сучасної Туреччини Карлтонського університету, кандидатка політичних наук Євгенія Габер.
“На конкретних прикладах продемонструвала, наскільки корисно врахувати і нашим турецьким партнерам, як залежність від енергетичних ресурсів, російського ринку, як присутність російських культурних та діаспорянських асоціацій дозволяє зсередини дестабілізувати суспільство, маніпулювати громадською думкою, чинити тиск на іноземні уряди”, - розповіла Євгенія Габер про свій виступ на панелі "Нові конфліктні зони, кризи та ризики у ХХІ столітті" в рамках Stratcom Summit.
Науковиця наголосила, що важливим є посилення до зовнішніх впливів і українська сторона готова ділитися з Туреччиною своїм досвідом боротьби з гібридними загрозами.
“Газова “голка”, атомна енергетика, продовольча безпека, біженці, культурні заходи і підручники з історії - в російському “гібридному арсеналі” вибір інструментів багатий, тому важливо знати свої вразливі місця і посилювати стійкість до зовнішніх впливів. Наголошуючи на тому, що українська сторона готова ділитися своїм досвідом боротьби з гібридними загрозами, хотіла попередити турецьких партнерів про можливі майбутні загрози”, - сказала в інтерв'ю Євгенія Габер.
Також експертка навела приклад гібридного впливу Росії, зокрема як нинішня практика Росії блокувати постачання зерна на міжнародні ринки й вивозити й продавати крадене українське зерно з України є фактично продовженням сталінського, комуністичного режиму проти українського народу.
Саміт зі стратегічних комунікацій Stratcom Summit відбувся в Стамбулі 24-25 листопада. Участь від України, окрім Євгенії Габер, брала лауреатка Пулітцерівської премії Василиса Степаненко. На панелі на тему “Реальність через об'єктив правди: гуманітарні кризи та конфлікти” вона продемонструвала і розповіла учасникам про окупацію Росією Маріуполя.
Як повідомляв Укрінформ, на відкритті саміту міністр закордонних справ Туреччини Хакан Фідан сказав про те, що Туреччина готова надати майданчик для проведення мирних переговорів між Україною та Росією.