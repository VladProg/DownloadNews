Ціни на нафту еталонних марок активно зростають уранці в середу, 18 жовтня, на тлі нового витка напруженості на Близькому Сході.

Як передає Укрінформ, про це повідомляє enkorr.
Ціна грудневих ф'ючерсів на сорт Brent на лондонській біржі ICE Futures уранці 18 жовтня склала $91,65 за барель, що на $1,75 (1,95%) вище за показник на закриття попередньої сесії. У вівторок ці контракти здорожчали на 25 центів – до $89,9 за барель.
Котирування ф'ючерсів на нафту WTI на листопад на електронних торгах Нью-Йоркської товарної біржі у середу вранці підвищилися на $1,93 (2,23%) і становили $88,59 за барель. За підсумками минулої сесії вони не змінилися в ціні й становили $86,66 за барель.
МОЗ у секторі Газа 17 жовтня повідомило, що не менше 500 чоловік стали жертвами удару (по лікарні Аль-Ахлі на території анклаву). Пізніше палестинське угруповання «Хамас» заявило про 600 загиблих і звинуватило в ударі ізраїльських військових, тоді як армія оборони Ізраїлю заявила, що вибух у лікарні пов'язано з невдалим запуском ракет палестинським рухом «Ісламський джихад».
«Розширення конфлікту, звичайно ж, підвищить ризики для постачання палива на ринок, який уже відчуває дефіцит, – написав Уоррен Паттерсон з ING Groep NV. – Найбільш реальні ризики стосуються іранської нафти».
Також учасники ринку оцінюють сигнали про зміну запасів енергоносіїв у США.
За даними Американського інституту нафти (American Petroleum Institute, API), минулого тижня запаси в США упали на 4,4 млн барелів. На тиждень раніше резерви підскочили на 10,18 млн барелів.