Для відкриття публічної частини Реєстру арештованих активів немає жодних технічних перешкод чи обмежень; усі необхідні кроки з підготовки до цього здійснено.

Як передає Укрінформ із посиланням на Національне агентство України з питань розшуку та менеджменту активів (АРМА), про це повідомила голова Нацагентства Олена Дума.
«АРМА цілком прихильне до політики відкритості і доступності даних про арештовані активи, що передбачено нашим спеціальним законом, та наразі здійснило всі необхідні кроки з підготовки до відкриття Реєстру», - зазначила Дума.
За її словами, з точки зору технічної готовності Єдиного державного реєстру активів, на які накладено арешт у кримінальному провадженні, наразі немає жодних перешкод та обмежень для відкриття його публічної частини.
Очільниця АРМА доручила звернутися до Кабміну з проханням організувати розгляд питання про відновлення публічного доступу до Реєстру спільно із заінтересованими державними органами, які протидіють загрозам національній безпеці, зокрема у сфері інформаційної безпеки.
Як повідомлялося, починаючи з 2018 року, на створення та підтримку роботи Єдиного державного реєстру активів, на які накладено арешт у кримінальному провадженні (ЄДРАА), було витрачено майже 61 млн грн.