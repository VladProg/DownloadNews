Голова правління НАК “Нафтогаз України” Олексій Чернишов та голова місії Міжнародного валютного фонду Гевін Ґрей обговорили, зокрема, вплив війни на газовий сектор України та нову програму співпраці з Фондом.

Як передає Укрінформ, про це повідомила пресслужба Нафтогазу.
"Стабілізація фінансового стану – один із ключових пріоритетів, над яким зараз працює Група Нафтогаз. На цьому наголосив Олексій Чернишов, голова правління НАК “Нафтогаз України”, під час онлайн-зустрічі з головою місії Міжнародного валютного фонду Гевіном Ґреєм сьогодні, 14 листопада 2022 року", - йдеться у повідомленні.
Йшлося також про вплив війни на газовий сектор України та нову програму співпраці з Фондом.
«Незважаючи на складність ситуації, в якій наша країна знаходиться зараз, ми маємо докласти максимум зусиль та використати усі наявні інструменти та можливості для того, щоб успішно пройти опалювальний сезон та стабілізувати ситуацію в компанії», – наголосив Чернишов.

На його переконання, послідовна та безперечна підтримка України з боку Міжнародного валютного фонду відкриває нові горизонти співпраці для зміцнення нашої економіки.
Як повідомлялось, місія Міжнародного валютного фонду 11 листопада розпочала онлайн-дискусії з представниками України щодо нової програми кредитування. Буде обговорюватися Моніторингова програма, яка окреслить напрями монетарної та податково-бюджетної політики щодо підтримки макроекономічної та фінансової стабільності.
Фото: Нафтогаз України