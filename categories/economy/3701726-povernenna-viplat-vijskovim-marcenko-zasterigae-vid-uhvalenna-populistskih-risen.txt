Уряд має контролювати будь-які зміни до бюджету та розуміти їхні наслідки, нині ризик ухвалення популістських рішень є надзвичайно високим.

Як передає Укрінформ, про це в інтерв’ю агентству Інтерфакс-Україна повідомив міністр фінансів України Сергій Марченко.
"Так зване повернення виплат - це не про інтереси армії, це кроки, які роблять нас більш вразливими. По суті, це відновлення дії 52-ї статті Бюджетного кодексу, яка передбачає певні порядок і процедури внесення змін до бюджету. Під час війни ми не застосовуємо зараз цю статтю, вона призупинена. Але маємо її відновити, тому що ситуація з бюджетом повинна бути під контролем, щоб не створити ризиків невиконання бюджету і, відповідно, ризиків для програми (з МВФ - ред.)", - сказав Марченко.
На його переконання, дуже важливо, аби уряд контролював будь-які зміни до бюджету. Звичайно, при збереженні права депутатів їх ініціювати. Але саме уряд, Мінфін "мають розуміти наслідки будь-яких рішень, мають їх правильно оцінювати і далі рухати".
Очільник Мінфіну назвав надзвичайно високим ризик ухвалення популістських рішень, "які є абсолютно не прорахованими".
Як повідомляв Укрінформ, на початку квітня Верховна Рада підтримала повернення додаткової винагороди у розмірі 30 тис. гривень для військовослужбовців, поліцейських та працівників Державної служби з надзвичайних ситуацій "незалежно від покладених на таких осіб завдань чи районів проходження служби".
При цьому передбачається, що надбавки захисниками повертаються шляхом обмеження грошового забезпечення працівників, службових і посадових осіб бюджетних установ до 10 мінімальних зарплат, встановлених на 1 січня 2023 року.
Порядок виплат премій військовим змінився з 1 лютого 2023 року. Тепер виплати безпосередньо залежать від районів перебування воїнів, складності та специфіки виконання ними бойових чи спеціальних завдань.