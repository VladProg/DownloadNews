Дефіцит потужності в енергосистемі станом на 11:00 знаходиться на тому ж рівні, що й до десятої масованої ракетної атаки росіян.

Як передає Укрінформ, про це повідомляє НЕК «Укренерго» у Фейсбуці.
«Станом на 30 грудня в енергосистемі дефіцит потужності знаходиться на тому ж рівні, що й до 10-ї масованої ракетної атаки росіян. Завдяки професійним діям диспетчерського центру «Укренерго» наслідки пошкоджень мали значно менший вплив на роботу енергосистеми, ніж того очікував ворог», – йдеться у повідомленні.
Зазначається, що енергосистема у плановому режимі відновлює нормальну роботу. Продовжується набір потужності генерацією.
Водночас внаслідок влучань у деякі енергооб’єкти складною залишається ситуація у південному та східному регіонах. Ремонтні бригади спільно з генерацією та обленерго працюють над усуненням пошкоджень.
До всіх областей доведені ліміти споживання, перевищення яких призводить до необхідності застосування аварійних відключень.
Як повідомлялося, вранці 29 грудня рф здійснила чергову масовану ракетну атаку по Україні. За даними Генштабу ЗСУ, російські війська під час атаки на Україну застосували близько 70 ракет.
Фото: ДТЕК