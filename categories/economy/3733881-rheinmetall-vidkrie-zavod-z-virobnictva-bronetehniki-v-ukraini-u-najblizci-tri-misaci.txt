Найбільший німецький виробник зброї компанія Rheinmetall відкриє завод з виробництва бронетехніки в Україні впродовж наступних 12 тижнів.

Про це повідомляє CNN, передає Укрінформ.
Завод буде розташований у західній частині України, уточнив генеральний директор концерну Rheinmetall Армін Паппергер.
Компанія також навчатиме українців обслуговувати виготовлені на заводі танки та іншу броньовану техніку. За словами гендиректора, на новому заводі будуватимуть і ремонтуватимуть бронетранспортери Rheinmetall Fuchs за ліцензією.
«Українці повинні допомогти самі собі — якщо вони завжди чекатимуть від європейців чи американців, щоб вони допомогли їм протягом наступних 10 чи 20 років… це неможливо», — заявив Паппергер.
Rheinmetall (RNMBF) буде управляти заводом у партнерстві з Укроборонпромом, якому також належатиме підприємство. У травні обидві компанії оголосили про угоду щодо збільшення оборонно-технологічного потенціалу України.
Паппергер додав, що завод буде захищений від російських атак.
«Зараз (в Україні ред.) багато заводів, які виробляють продукцію військового призначення. Це просто буде ще один — і ми також можемо захистити його», — сказав він.
За його словами, наступного року Rheinmetall збільшить щорічне виробництво артилерійських снарядів зі 100 тисяч до 600 тисяч, і значна частина цього додаткового виробництва буде призначена для поставок в Україну.
Паппергер зауважив, що теоретично Rheinmetall може забезпечити 60% потреби України в артилерійських боєприпасах.
Як повідомлялося, на замовлення уряду Німеччини оборонний концерн Rheinmetall влітку відправить в Україну ще 20 бойових машин піхоти Marder.
Фото: DPA