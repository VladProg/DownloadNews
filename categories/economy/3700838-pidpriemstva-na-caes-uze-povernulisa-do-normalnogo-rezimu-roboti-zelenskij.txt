Наукові й безпекові підприємства в зоні Чорнобильської атомної електростанції вже повернулися до нормального режиму роботи після звільнення від російських загарбників минулого року.

Однак потрібно не дати росії використовувати атомну енергетику для шантажу, зазначив Президент Володимир Зеленський у Фейсбуці, повідомляє Укрінформ.

"37 років тому аварія на Чорнобильській атомній станції залишила величезний шрам для всього світу. Витік радіації перетворив колись затишну й розвинену територію на зону відчуження. Сьогодні 30-кілометрова зона навколо ЧАЕС залишається небезпечним місцем із високою концентрацією радіації", - йдеться в дописі глави держави.
Зеленський нагадав, що минулого року росіяни після початку повномасштабного вторгнення не тільки захопили ЧАЕС, а й знову наразили на небезпеку весь світ.
"Минув понад рік з моменту звільнення. Наукові та безпекові підприємства в зоні ЧАЕС уже повернулися до нормального режиму роботи", - поінформував Президент.
Він також підкреслив, що Україна та світ заплатили високу ціну за ліквідацію наслідків катастрофи, яка триває й донині.
"Ми маємо зробити все, щоб не дати державі-терористу жодного шансу використовувати об’єкти атомної енергетики для шантажу України й цілого світу", - наголосив Зеленський.
Аварія на Чорнобильській атомній електростанції сталася в ніч на 26 квітня 1986 року під час планових випробувань на 4-му енергоблоці.
Як повідомляв Укрінформ, міністр енергетики України Герман Галущенко заявив, що присутність російських військ на території найбільшої в Європі атомної електростанції – Запорізької АЕС – несе прямі загрози ядерній безпеці усього людства.
За словами колишнього міністра охорони довкілля та ядерної безпеки Юрія Костенка, загроза ядерної аварії на окупованій росіянами Запорізькій АЕС є абсолютно реалістичною, а наслідки цієї катастрофи будуть набагато більшими, ніж від застосування тактичної ядерної зброї.