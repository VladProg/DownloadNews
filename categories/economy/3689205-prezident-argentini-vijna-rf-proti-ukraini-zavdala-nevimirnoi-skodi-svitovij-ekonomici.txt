Президент Аргентини Альберто Фернандес заявив, що війна в Україні «завдала невимірної шкоди світовій економіці».

Як передає Укрінформ з посиланням CNN, про це він сказав у середу під час зустрічі з президентом США Джо Байденом у Білому домі.
«Ми бачимо, яку серйозну проблему створило вторгнення росії в Україну, – зазначив він. – Ми повинні працювати разом і об'єднати зусилля, щоб війна могла закінчитися, щоб вона перестала забирати людські життя, щоб світова економіка могла відновитися».
Фернандес також заявив, що мир є нагальною потребою для продовольчої безпеки у світі.
«Коли (продовольча та сільськогосподарська організація ООН - ред.) оголосила, що понад 300 мільйонів осіб можуть страждати від голоду через цю війну, я зрозумів, що мир є нагальною потребою», – пояснив він.
Як повідомлялося, у межах гуманітарної ініціативи Grain from Ukraine Ефіопія та Сомалі вже отримали 110 тисяч тонн зерна.