У Національному банку презентували ролик обігових пам’ятних монет “Сили підтримки Збройних Сил України”.

Як передає Укрінформ, про це повідомляє НБУ.
Монета присвячена окремому роду сил Збройних Сил України - Силам підтримки, на який покладається оперативне забезпечення інженерної підтримки, радіаційного, хімічного та біологічного захисту, топографічного та гідрометеорологічного забезпечення військ.







У Нацбанку презентували ролик обігових пам’ятних монет “Сили підтримки Збройних Сил України” / Фото: Павло Багмут, Укрінформ





































Зазначається, що до кожного ролика, запакованого в тематично стилізований сувенірний пакет, входить 25 монет номіналом 10 гривень.
Оголошений тираж становить 20 тис. штук.

Крім того, голова НБУ Андрій Пишний під час презентації монети, присвяченої Силам підтримки ЗСУ, Національний банк у другому півріччі планує випустити ще дві обігові пам'ятні монети, присвячені Збройним силам.
"Сьогодні ми презентуємо не останню обігову пам'ятну монету, яку Національний банк випускатиме цього року. Ми плануємо щонайменше ще два випуски. Ми продовжимо ... дякувати Збройним силам за те, що вони роблять. Це той невеликий внесок, який ми можемо зробити", - сказав Пишний.
Своєю чергою начальник управління нумізматичної продукції та касових операцій департаменту грошового обігу НБУ Євген Кондратенко у коментарі Укрінформу повідомив, що майбутні монети планують присвятити силам ППО та командуванню Об'єднаних сил.
"Зараз ми працюємо над монетою сил ППО - завдяки ним у нас є змога сьогодні зустрітися та говорити про це... Ми також отримали певні дозволи на створення монети, присвяченої командуванню Об'єднаних сил", - сказав він.
Водночас, коментуючи можливість змін у стилістиці банкнот, Кондратенко відповів, що це питання у компетенції голови Національного банку. При цьому Кондратенко зауважив, що загальна тенденція у світі спрямована на переосмислення дизайну банкнот.
"У нашого найближчого сусіда - ЄС - є програма до 2030 року, за якою опрацьовуються питання щодо зміни дизайнів банкнот", - сказав фахівець.
Як повідомляв Укрінформ, українська пам’ятна монета номіналом 5 гривень "До 30-річчя незалежності України" перемогла у фіналі престижного міжнародного конкурсу "Монета року" від авторитетного нумізматичного видання World Coin New.