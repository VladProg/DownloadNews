У Києві та семи областях у неділю, 6 листопада, введені в дію графіки погодинних відключень електроенергії.

Як передає Укрінформ, про це національна енергетична компанія «Укренерго» повідомляє у Фейсбуці.
«Сьогодні, 6 листопада, диспетчерський центр НЕК «Укренерго» надав операторам розподільчих мереж (обленерго) обсяги для обмеження електропостачання для споживачів у м. Київ, Київській, Чернігівській, Черкаській, Житомирській, Сумській, Харківській, Полтавській областях. Введено в дію графіки погодинних відключень (ГПВ)», — ідеться в повідомленні.
Знайти інформацію про заплановані відключення для конкретних області чи міста можна на сайті, в особистому кабінеті або в соціальних мережах відповідного оператора системи розподілу (обленерго). Посилання на сайти доступні на сторінці Укренерго та на сайті Міністерства енергетики України.
Наголошується, що впроваджені обмеження необхідні для зменшення навантаження на мережі, забезпечення сталого балансування енергосистеми та уникнення повторних аварій після ушкоджень, завданих ракетними обстрілами й атаками ворожих дронів.
Ремонтні та відновлювальні роботи тривають цілодобово.
Як повідомлялося, з 10 жовтня росія здійснює масовані атаки на українську енергетичну інфраструктуру. Загарбники цілять ракетами й іранськими дронами як по об'єктах генерації, так і по системі передачі електроенергії.
За даними Президента Володимира Зеленського, станом на 1 листопада ударами російських військ пошкодження завдані близько 40% енергетичної інфраструктури України.