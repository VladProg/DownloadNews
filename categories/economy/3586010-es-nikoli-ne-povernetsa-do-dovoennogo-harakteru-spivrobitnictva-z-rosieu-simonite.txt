Країни Європейського Союзу вже ніколи не повернуться до довоєнного характеру співробітництва з росією і ведення бізнесу з рф як зазвичай (as usual).

Про це під час дискусії в ході Варшавського безпекового форуму сказала прем’єр-міністр Литви Інґріда Шимоніте, передає кореспондент Укрінформу.
«В Литві завжди знали, що росія використовуватиме їжу, нафту і природний газ для досягнення своїх геополітичних цілей, тому що в її випадку це не бізнес і не економіка, а важіль впливу для примусу інших країн діяти в інтересах рф», - сказала Шимоніте.
За її словами, на початку широкомасштабного вторгнення російських військ в Україну серед країн Євросоюзу не було одностайності в питаннях покарання агресора.
«На початку російського вторгнення в Україну в ЄС відбувались дискусії щодо того, чи платити за російський газ в рублях, чи відмовитись від російського газу, чи вводити в експлуатацію Північний потік-2 і тому подібне», - сказала литовський прем’єр.
Вона зауважила, що за сім місяців війни в європейських країнах сформувалося розуміння реальності й масштабності загроз, які росія становить миру та безпеці на континенті, а також готовності москви використати всі доступні їй засоби для дестабілізації країн Євросоюзу. Зокрема, газовий шантаж і створення енергетичної кризи.
«В останні місяці відбулися радикальні зміни і країни Євросоюзу почали платити високі ціни за газ, розраховуючись за тривале нехтування загрозами з боку рф, яка останні 10-15 років формувала залежність європейських партнерів від її енергоносіїв», - сказала Шимоніте.
За її словами, спроби росії залякати Європу призвели до кардинального перегляду європейськими країнами характеру співробітництва з москвою та істотного корегування своїх зовнішньополітичних зусиль загалом.
«Ми вже ніколи не повернемося до ведення бізнесу з росією як зазвичай (as usual)», - підкреслила Шимоніте.
Як повідомляв Укрінформ, Україна розраховує на запровадження у восьмому пакеті санкцій Європейського Союзу проти росії обмеження цін на російську нафту та в’їзду громадян рф до європейських країн, подальше відключення російських банків від SWIFT та персональні санкції проти організаторів псевдореферендумів.