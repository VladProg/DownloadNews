Із 9 березня 2023 року скасовано ветеринарний контроль української агропродукції, що слідує транзитом через Республіку Польща.

Як передає Укрінформ, про це повідомляє пресслужба Міністерства аграрної політики та продовольства України.
«З 8:00 години ранку 9 березня скасовано ветеринарний контроль української агропродукції, що слідує транзитом через Республіку Польща до польських портів Гданськ, Гдиня, Свіноуйсьце, Щецин чи до інших країн», - йдеться в повідомленні.
Зазначається, що спрощена процедура діятиме у всіх пунктах пропуску на українсько-польському кордоні, які працюють на пропуск вантажного транспорту.
У пункті пропуску представник Держмитслужби України проставлятиме в накладній CMR додаткову печатку у графі 2, у разі якщо такий вантаж слідує транзитом до польських портів чи інших країн. Необхідність проставлення додаткової печатки визначається представником Держмитслужби України відповідно до переліку товарів (кодів) та одержувача зазначеного в накладній CMR.
Перевізник має пред’являти інспекторам митниці Республіки Польща міжнародну накладну CMR з додатковою печаткою. Також, на польській стороні, вантажівки з транзитним товаром після прикордонного і митного контролю будуть опломбовуватись.
Крім того, товар не буде підпадати під ветеринарний контроль зі боку Республіки Польщі, якщо він перевозиться залізничним транспортом і в накладній (SMGS, або CIM, або CIM/SMGS) буде вказано отримувача, що знаходиться у порту Гданськ, Гдиня, Свіноуйсьце, Щецин чи в інших країнах членах ЄС.
У разі, якщо товар слідує транзитом через Республіку Польщу, але в накладній зазначено отримувача, який здійснює перевантаження на території Республіки Польща з вагонів українського стандарту у європейські, застосування спрощеної процедури можливе при пред’явленні договору (або іншого документу) з європейським перевізником, що засвідчує, що цей вантаж їде транзитом у польські порти чи у інші країни.
Додаткового опломбування вагонів не передбачено. Опломбування вагону, як і раніше, здійснюється відповідно до наявних технічних вимог та умов пломбування.
Повідомляється, що спільні домовленості між Україною та Республікою Польща про скасування ветеринарного контролю для української агропродукції, яка транзитом направляється в інші країни, були досягнуті напередодні під час зустрічі міністра аграрної політики та продовольства України Миколи Сольського та віце-прем'єр-міністра, Міністра сільського господарства і розвитку села Республіки Польща Генрика Ковальчика.
Як повідомляв Укрінформ, в останні тижні проходження експорту українських зернових на кордоні з Польщею було сповільнено через посилення ветеринарного та фітосанітарного контролю. Як результат, час перевірки вантажів збільшився, що призвело до значних черг.
Зокрема, час проходження потягів з українською агропродукцією через ПП «Ягодин-Дорогуськ» зріс з 1-2 днів до 3-4. Крім цього, час очікування проходження ветеринарного інспектора в автомобільному пункті пропуску «Ягодин-Дорогуськ» зріс до майже 8 днів.
Фото: fire-trans.com.ua