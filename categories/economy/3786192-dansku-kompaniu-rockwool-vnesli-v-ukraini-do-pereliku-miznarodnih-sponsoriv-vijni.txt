Національне агентство з питань запобігання корупції внесло данську компанію Rockwool до переліку міжнародних спонсорів війни. Її продукція використовувалася під час будівництва та ремонту кораблів ВМФ Росії.

Як передає Укрінформ, про це повідомляє НАЗК.
«Провідного данського виробника продукції на основі кам’яної вати внесено до переліку міжнародних спонсорів війни. Після повномасштабного вторгнення РФ в Україну, компанія принципово вирішила залишитися на ринку Росії. Через посередників продукція компанії продається російським державним підприємствам, зокрема на замовлення Міністерства оборони РФ», - ідеться у повідомленні.
Продукція компанії застосовується для утеплення, звукоізоляції та вогнезахисту, призначена для всіх видів будівель і споруд, а також для промислового обладнання та навіть суднобудування.
Як зазначили у НАЗК, продукція Rockwool використовувалася під час будівництва та ремонту кораблів ВМФ Росії: Чорноморського флоту в Севастополі, Балтійського флоту, Північного флоту в Мурманську, а також Тихоокеанського флоту.
Інформація про такі контракти наявна з 2014 по 2021 роки. За роки після анексії Криму компанія Rockwool поставила ізоляційні матеріали щонайменше для 31 корабля та підводних човнів російського флоту, включаючи крейсери, есмінці, атомні підводні човни, фрегати, десантні кораблі, тральщики та розвідувальні кораблі.
Виявлено щонайменше 52 контракти на понад 329 млн рублів. між дистриб’юторами Rockwool та Міністерством оборони Росії.
У РФ Rockwool працює з 1995 року та володіє чотирма заводами (у місті Балашихі, Московської області; у Виборгу Ленінградської області; у Троїцьку Челябінської області; у ЕВЗ «Алабуга», Республіка Татарстан).
Компанія утримує в РФ 1200 робочих місць, що складає близько 10% від співробітників компанії.
В Росії Rockwool представлена 4 компаніями:
ТОВ «Роквул», що у 2022 році отримала виручку у розмірі 313 млн дол., чистий прибуток у розмірі 58,3 млн дол. та сплатила до бюджету РФ податок на прибуток у розмірі 13,9 млн дол.;
ТОВ «Роквул-Волга», яка у 2022 році отримала виручку у розмірі 54,2 млн дол., чистий прибуток у розмірі 8 млн дол. та сплатила до бюджету агресора податок на прибуток у розмірі 857 тис. дол.;
ТОВ «Роквул-Север» у 2022 році отримала виручку у розмірі 58,5 млн дол., чистий прибуток у розмірі 6,8 млн дол. та сплатила до бюджету РФ податок на прибуток у розмірі 1,4 млн дол.;
ТОВ «Роквул-Урал», що у 2022 році отримала виручку у розмірі 25,7 млн дол., чистий прибуток у розмірі 1 млн дол., сплатила до бюджету РФ податок на прибуток у розмірі 785 тис. дол.
Хоча офіційно ці компанії і не здійснюють прямих постачань власної продукції за держконтрактами РФ, у 2023 році таке постачання їх продукції здійснювалося іншими підприємствами-посередниками.
Серед споживачів продукції Rockwool можна побачити: ФДУП «Центр финансового и правового обеспечения» Управления Делами Президента РФ; АТ «Центр Эксплуатации объектов наземной космической инфраструктуры», що знаходиться під санкціями США з червня 2023 року; Федеральна бюджетна установа «Главный Центр Административно-хозяйственного обеспечения министерства внутренних дел РФ»; Федеральна казенна установа «Войсковая часть 52581»; АТ «КрымХлеб».
У квітні 2022 року, компанія Rockwool оголосила про продовження своєї роботи у Росії.
Як повідомлв Укрінформ, НАЗК внесло до переліку міжнародних спонсорів війни італійську групу компаній Camozzi – одного зі світових лідерів у виробництві пневмоапаратури, пневмообладнання, пневмосистем і пневмоавтоматики.
Фото: НАЗК