Міністр закордонних справ Італії Антоніо Таяні заявив у п’ятницю, що дозвіл Росії на безкоштовне надання зерна Африці не є вірним шляхом виходу з кризи, спричиненої виходом РФ із «зернової угоди».

Як передає Укрінформ, про це повідомляє ANSA.
«Ми наполягаємо на збереженні діалогу щодо зернового коридору. Ціну призупинення угоди платять переважно африканські народи», – сказав Таяні в ефірі La7 TV, додавши, що Італія підтримує дипломатичні дії Туреччини з цього питання.
Очільник італійського зовнішньополітичного відомства також зазначив, що у разі, якщо «зернова угода» не буде поновлена, ціни на зерно стануть вищими.
Як повідомляв Укрінформ, Москва 17 липня оголосила про припинення угоди з Туреччиною та ООН щодо Чорноморської зернової ініціативи.
Чорноморська зернова угода була укладена в липні 2022 року. Задля цього було підписано два документи: за участю ООН, Туреччини і України й окремо – ООН, Туреччини й Росії.
Президент Реджеп Тайїп Ердоган у п'ятницю заявив, що Туреччина «без вагань» виступить з ініціативою, необхідною для запобігання «шкідливим наслідкам» виходу Москви з Чорноморської «зернової угоди».
Ердоган висловив переконання, що «детальне обговорення цього питання» з президентом РФ Володимиром Путіним «забезпечить продовження цього гуманітарного руху».


Фото: ANSA/EPA