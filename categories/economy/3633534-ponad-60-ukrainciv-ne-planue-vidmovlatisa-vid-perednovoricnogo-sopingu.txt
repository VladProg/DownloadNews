Понад 60% українців планують новорічні та різдвяні покупки, але мають намір витратити на них не більше 5 тис. грн.

Такі дані опитування оприлюднила компанія Делойт в Україні, передає Укрінформ.
Так, за даними опитування, 61% респондентів не планує відмовлятися від передноворічного шопінгу. Здебільшого (83%) українці купуватимуть подарунки для членів родини.
Трохи більш ніж половина опитаних (52%) готові витратити на святкові закупи від 25% до 50% свого місячного доходу, 8% - готові до витрат на суму понад половину доходу, ще 14% планують скористатися кредитними коштами. При цьому більшість респондентів планує вкластися в бюджет на подарунки до 5 000 грн.
Серед найпоширеніших товарів для шопінгу – продукти (разом із солодощами), товари для дітей, одяг та взуття.
Пріоритетними локаціями для закупів визначені супермаркети чи продуктові магазини (60%), великі ТРЦ (55%). Онлайн-покупкам віддають перевагу 48% українців.
Як повідомлялося, за розрахунками Національного наукового центру «Інститут аграрної економіки», у 2022 році ціна новорічного меню з традиційних страв на родину з чотирьох осіб становить 2 655,17 грн, що на 43,9% більше, ніж торік. Вартість новорічного столу з делікатесами підвищиться до 3180,17 грн.