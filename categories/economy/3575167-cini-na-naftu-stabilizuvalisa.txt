Ціни на нафту залишаються стабільними у вівторок, 20 вересня, після завершення торгів попереднього дня зростанням.

Як передає Укрінформ, про це повідомляє enkorr.
Вартість листопадових ф'ючерсів на нафту Brent на лондонській біржі ICE Futures становить $92,08 за барель, що на $0,08 (0,09%) вище за ціну на закриття попередньої сесії. За підсумками торгів у понеділок ці контракти здорожчали на $0,65 (0,7%), до $92 за барель.
Ціна ф'ючерсів на нафту WTI на жовтень на електронних торгах Нью-Йоркської товарної біржі (NYMEX) опустилася на цей час на $0,06 (0,07%), до $85,30 за барель. На закриття ринку в понеділок вартість цих контрактів збільшилася на $0,6, до $85,36 ​​за барель.
У центрі уваги трейдерів цього тижня – низка засідань центробанків у світі, включаючи засідання ФРС і Банку Англії. Побоювання, пов'язані з тим, що швидке посилення грошово-кредитної політики світовими ЦБ призведе до рецесії у світовій економіці й падіння попиту на нафту, – один із ключових чинників, що штовхають вниз нафтовий ринок в останні місяці.
Тим часом потенційне збільшення пропозиції на ринку може також негативно вплинути на нафтові котирування. Адміністрація президента США Джо Байдена оголосила, що продасть додаткові 10 млн барелів нафти зі стратегічного резерву.
Крім того, національна нафтова компанія ОАЕ Adnoc оголосила про заходи зі збільшення видобутку до 5 млн барелів нафти на добу (б/д) до 2025 року з поточних 3,4 млн б/д.
НПЗ у Китаї подали заявки на постачання додаткових 15 млн тонн нафтопродуктів у рамках експортної квоти, що може збільшити пропозицію палива у світі.