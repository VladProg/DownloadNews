Україна в майбутній перспективі зможе експортувати до Європи близько 700 ТВт-год. енергії та 15 млрд кубометрів природного газу.

Як передає Укрінформ, про це заявив заступник керівника Офісу Президента Ростислав Шурма під час Конференції з питань відновлення України в Лондоні.
«Коли ми розбудуємо промисловість «зеленої сталі» в Україні, будемо говорити про 150-160 тисяч ТВт-год. Якщо ми розбудуємо промисловість зелених добрив в Україні і постачатимемо 2,5 млн тонн зеленого аміаку в Європу, тоді будемо говорити про додаткові 70 ТВт-год. 3,5 млн тонн водню дадуть ще додаткові 20 ТВт-год. електрики. Тому загалом це становитиме близько 700 ТВт-год. додаткових потужностей», – сказав Шурма.
За його словами, Україні також необхідний енергомікс, виробництво якого можна досягнути через 10-30 років. Тоді Україна зможе запропонувати 140 ГВт. вітру, 94 ГВт. сонячної енергії та 30 ГВт. ядерної енергії.
Шурма також підкреслив, що Україна в майбутньому зможе експортувати 10 млрд кубометрів біометану та 15 млрд кубометрів природного газу.
Як повідомлялося, 21 червня у Лондоні розпочалась міжнародна Конференція з відновлення України, яка визначить першочергові, середньострокові та перспективні завдання з повоєнної відбудови та модернізації держави.