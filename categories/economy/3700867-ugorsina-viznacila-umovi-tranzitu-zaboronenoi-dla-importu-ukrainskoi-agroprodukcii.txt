Угорщина заборонила ввезення з України деяких сільськогосподарських продуктів та оголосила умови їх транзиту.

Про це повідомляє пресслужба Укртрансбезпеки у Фейсбуці, передає Укрінформ.
«Відповідно до розпорядження уряду Угорщини 130/2023 (IV.18) «Про заходи, пов’язані з транспортуванням певних сільськогосподарських продуктів, які походять з України», Угорщина заборонила ввезення на свою митну територію з України аграрні товари, які в митних деклараціях вказані за наступними кодами УКТ ЗЕД: 0201, 0202, 0203, 0204, 0207, 0407, 0409, 0710, 1001, 1002, 1003, 1005, 1008, 1101, 1102, 1104, 1205, 1206, 1512, 1514, 1701, 1905, 2005, 2204», - йдеться у повідомленні.
Згідно з оприлюдненою інформацією, такі товари можуть прямувати через Угорщину лише транзитом і лише за виконання низки умов.
Зокрема, вантажівка має бути опломбована пломбами, які встановлюються при оформленні митної декларації Т1.


Також встановлено, що транзитний товар не може перебувати на території Угорщини більше 7 діб.
В Укртрансбепеці попереджають, що за порушення термінів перебування транзитного товару на території Угорщини поліція та митні органи мають право накласти санкції на перевізника. За таке порушення передбачений штраф у розмірі 100% від вартості продукції без врахування ПДВ.
Наголошується, що умови перетину кордону для різних товарів можуть змінюватись залежно від рішень окремих країн чи від міжнародних домовленостей.
Як повідомлялося, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Асоціація «Український клуб аграрного бізнесу» направила офіційно скаргу до Міністерства економіки України із запитом розпочати розслідування та вжити заходів у відповідь на дискримінаційні дії деяких країн ЄС, які нещодавно заборонили імпорт сільськогосподарської продукції з України.