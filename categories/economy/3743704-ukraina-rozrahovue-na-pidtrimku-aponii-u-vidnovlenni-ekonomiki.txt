Україна зацікавлена у залученні японського досвіду з відновлення економіки у післявоєнний період, зокрема і у фінансовій підтримці приватного сектору.

Як передає Укрінформ, про це повідомляє пресслужба Мінекономіки за підсумками зустрічі першого віцепрем’єр-міністра України – міністра економіки України Юлії Свириденко із заступником міністра фінансів з міжнародних справ Японії Кандою Масато.
«Зараз нам треба посилити підтримку малого та середнього бізнесу, щоб пришвидшити зростання економіки та створення нових робочих місць. В першу чергу ми хочемо розвивати українську промисловість відповідно до принципів, які свого часу використовувала Японія для післявоєнного відновлення. Одним із пріоритетів нашої співпраці мають стати зміцнення кооперації між українськими виробниками та японськими компаніями-партнерами», - сказала Свириденко.
За її словами, Україна зараз потребує підтримки з боку партнерів грантових програм малого та середнього бізнесу та для переробних підприємств. Це має стимулювати економічну діяльність.
«Я сподіваюся, що Японія зможе надати нам не тільки фінансову підтримку для бюджету, а й для приватного сектору. Адже без доступу до фінансування підприємцям дуже складно розвиватись і створювати нові робочі місця», - зауважила Свириденко.
Ще одним стимулом для економічного зростання має стати запровадження інструментів страхування воєнних ризиків.
«Ми цінуємо фінансовий внесок Японії до MIGA на 23 мільйони доларів для покриття воєнних ризиків при інвестиціях в Україну. Це дуже важливе повідомлення для міжнародного бізнесу, який хоче працювати в нашій країні. Але для нас важливіше забезпечити таке страхування українських компаній. Це одночасно послужить двом цілям - знизить ризики для ведення бізнесу і допоможе компаніям отримати фінансування в українських банках», - додала Свириденко.
Під час зустрічі сторони обговорили можливості фінансування програм адаптації ветеранів, створення індустріальних парків та підготовки проєктів Державно-приватного партнерства.
Як повідомляв Укрінформ, до державного бюджету України надійшли 1,5 млрд доларів США пільгового фінансування, яке надається під гарантії уряду Японії через механізм Цільового фонду Світового банку.