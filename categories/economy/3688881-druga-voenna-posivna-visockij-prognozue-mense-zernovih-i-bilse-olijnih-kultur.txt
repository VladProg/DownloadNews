У 2023 році українські аграрії планують збільшити посівні площі під олійні культури і частково зменшити посівні площі під зернові та кукурудзу.

Як передає Укрінформ, про це в ефірі телемарафону «Єдині новини» сказав перший заступник міністра аграрної політики та продовольства України Тарас Висоцький, повідомляє пресслужба Мінагрополітики.
«На 10-15% буде збільшено посівні площі під соняшник, сою і ріпак. Гарна новина – планується збільшення посівів цукрового буряку. Виробництво зернових культур зменшиться, бо восени посіяно менше озимої пшениці через несприятливі погодні фактори. На 10-12% скорочено посівні площі кукурудзи у зв’язку з дорогою логістикою», - розповів Висоцький.
Він зауважив, що у 2023 році аграрії зіштовхнулися з низкою викликів, особливо на деокупованих територіях. Зокрема, скорочення посівних площ, заміновані поля, фінансові проблеми, обмеження ринків збуту і дорога логістика, адже країна-агресор продовжує блокувати повноцінну діяльність чорноморських портів.
Заступник міністра наголосив, що уряд робить все можливе, щоб вирішити ці проблеми. Затверджена програму про продовження пільгового кредитування для агросектору, працює штаб щодо гуманітарного розмінування, пролонгована зернова ініціатива. Також суттєво розвинулася альтернативна логістика - розбудовані додаткові автомобільні та залізничні пункти пропуску.
Як повідомляв Укрінформ, Міністерство аграрної політики та продовольства України прогнозує, що зерновими та технічними культурами під урожай 2023 року будуть засіяні 19,3 млн га, що майже співставно з показником 2022 року у 19,8 млн га.