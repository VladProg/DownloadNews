Станом на 28 листопада в енергосистемі України відсутній дефіцит. НЕК "Укренерго" не очікує дефіциту найближчими днями.

Як передає Укрінформ, про це в ефірі "Радіо Свобода" повідомив голова правління Укренерго Володимир Кудрицький.
"Цього тижня у зв'язку із не таким низькими температурами, як були минулого тижня, споживання менше. Дефіцит ми найближчими днями не очікуємо", - сказав Кудрицький.
Він наголосив, що наразі дефіциту в енергосистемі немає. Водночас, за поточними прогнозами погоди, наступного тижня очікується похолодання. За словами Кудрицького, очікується збільшення споживання електроенергії і, відповідно, може знову виникнути дефіцит.
Як повідомлялося, 22 - 23 листопада в енергосистемі України був зафіксований дефіцит потужності через морози та високу аварійність енергоблоків ТЕС. Для уникнення відключень споживачів НЕК "Укренерго" у вечірні години застосовувало аварійну допомогу із сусідніх енергосистем.