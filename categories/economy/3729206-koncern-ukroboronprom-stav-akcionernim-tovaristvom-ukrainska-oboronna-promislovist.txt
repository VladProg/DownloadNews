З 28 червня припинено діяльність концерну «Укроборонпром», його правонаступником стало акціонерне товариство «Українська оборонна промисловість».

Про це в Телеграмі повідомив міністр з питань стратегічних галузей промисловості Олександр Камишін, передає Укрінформ.
«Починаємо залізні зміни найбільшого оборонного підприємства країни. Важливий крок - трансформація. Відсьогодні припинено діяльність державного концерну “Укроборонпром”. Натомість утворено акціонерне товариство “Українська оборонна промисловість”, - йдеться в повідомленні.
За словами очільника міністерства, наступним кроком стане переведення штату, передача майна та подальші трасформаційні процеси. Далі на підприємстві буде сформована наглядова рада відповідно до стандартів OECD.
Як повідомлялося, рішенням Кабінету Міністрів України керівником Акціонерного товариства «Українська оборонна промисловість» (правонаступник ДК «Укроборонпром») призначено Германа Сметаніна. Розпорядження набирає чинності з 28 червня 2023 року.