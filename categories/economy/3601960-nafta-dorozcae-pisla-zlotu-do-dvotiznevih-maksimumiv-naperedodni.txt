Ціни на нафту помірно зростають у четвер, 27 жовтня, після зльоту до двотижневих максимумів напередодні на даних про скорочення запасів бензину в США і про зниження курсу долара.

Як передає Укрінформ, про це повідомляє enkorr.
Грудневі ф'ючерси на Brent здорожчали на лондонській біржі ICE Futures на $0,24 (0,25%), до $95,93 за барель. У середу Brent здорожчала на $2,17 (2,3%), до $95,69 за барель.
Грудневі ф'ючерси на WTI піднялися в ціні на Нью-Йоркській товарній біржі (NYMEX) на $0,19 (0,22%), до $88,1 за барель. За попередню сесію контракт здорожчав на $2,59 (3%), до $87,91 за барель.
Міненерго США повідомило 26 жовтня, що комерційні запаси нафти в країні минулого тижня збільшилися на 2,59 млн барелів, тоді як опитані Bloomberg експерти очікували помірнішого зростання – на 1,5 млн барелів.
Товарні запаси бензину знизилися на 1,48 млн барелів, а резерви дистилятів збільшилися на 170 тис. барелів. Аналітики прогнозували зменшення запасів бензину на 1,5 млн барелів, дистилятів – на 1 млн барелів.
«Скорочення запасів бензину говорить про те, що, можливо, справи в економіці та й у плані поїздок на автомобілях не такі погані, як очікувалося», – зазначив президент Strategic Energy & Economic Research Майкл Лінч.
Індекс, який розраховується ICE, що показує динаміку долара щодо шести основних світових валют, напередодні впав на 1,2%. Підйом цін на нафту в середу «насправді став наслідком зниження долара», сказав MarketWatch старший аналітик The Price Futures Group Філ Флінн.