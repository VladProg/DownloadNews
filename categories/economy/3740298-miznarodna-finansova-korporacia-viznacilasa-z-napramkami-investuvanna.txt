Міжнародна фінансова корпорація (IFC) визначилася з напрямками інвестування в Україні.

Про це повідомив віцепрезидент IFC у Європі та Латинській Америці, Альфонсо Гарсія Мора в ексклюзивному інтерв’ю Укрінформу.
«З початку повномасштабного вторгнення Росії ми вже інвестували в Україні близько $400 млн у компанії приватного сектору, пов'язані з фінансовою сферою, агробізнесом, ІТ та технологіями. Це сектори економіки, які ми вважаємо критично важливими для країни та які, на нашу думку, відіграватимуть велику роль у її відновленні. У нас є велика кількість потенційних проєктів у які ми можемо інвестувати, підтримуючи бізнес в Україні», - сказав віцепрезидент IFC.

За його словами, є кілька пріоритетів: перший – «увімкнути світло» і переконатися, що компанії та приватний сектор є стійкими та продовжують свою діяльність всупереч вторгненню Росії в Україну. Другий - розробка стратегії, як краще відбудувати і реконструювати, щоб створити сильну країну та економіку.
"Для цього IFC затвердила програму на 2 мільярди доларів, які ми інвестуємо в Україну. Це програма, де один мільярд - наш власний капітал, а іще один мільярд - фінансування від міжнародних донорів, які підтримують нас у відбудові України", - повідомив Гарсія Мора.
Фінансист підкреслив, що агробізнес є ключовим для України, як і енергетика, тому корпорація закликає скористатися ситуацією і прискорити енергетичний перехід, зробити енергетичний сектор України більш відновлюваним, зеленим і стійким.
"Третій сектор – це ІТ. Я думаю, що Україна має величезний потенціал в ІТ, і це вже доведено. Ми інвестували в компанію Horizon Capital, яка, своєю чергою, вже фінансує інноваційні компанії в країні", - підкреслив віцепрезидент IFC.
Він вважає, що логістика і транспорт також є важливими, тому що їх роль в Україні буде фундаментальною у відновленні країни.
"Тобто, це ті сектори економіки, про які ми вже думаємо та плануємо конкретні програми. Житлове будівництво – також ключовий сектор, який потребуватиме багато інвестицій", - наголосив Гарсія Мора.
Як повідомлялося, 20 го липня до Києва в рамках свого першого офіційного візиту в Україну прибули віцепрезидент Світового банку у справах регіону Європи та Центральної Азії Антонелла Бассані та віцепрезидент IFC Альфонсо Гарсія Мора.