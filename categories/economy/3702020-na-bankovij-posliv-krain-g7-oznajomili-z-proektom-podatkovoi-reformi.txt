Заступник керівника Офісу Президента України Ростислав Шурма ознайомив послів країн “Групи семи” із проєктом податкової реформи.

Як передає Укрінформ, про це повідомляється на сайті Президента.
“Шурма розпочав серію зустрічей із послами країн “Групи семи” для ознайомлення їх із планами нашої держави щодо поліпшення умов ведення бізнесу для інвесторів і підвищення рівня інвестиційної привабливості України, - ідеться у повідомленні
Одним із заходів є проведення податкової реформи, проєкт якої було презентовано послам країн G7.
За словами Шурми, є три основні причини, чому ця реформа вкрай необхідна для України.
“Перша причина полягає в тому, що наша країна конкурує за інвесторів із нашими сусідами: Польщею, Словаччиною, Угорщиною, Румунією, Болгарією. Тому ми маємо запропонувати не гірші податкові умови, ніж у цих країнах”, – пояснив заступник керівника ОП.
Шурма акцентував, “що Україна обрала курс на тотальну боротьбу з корупцією, а податки є одним із найпроблемніших напрямів у цій сфері, з яким стикається бізнес. Реформа дасть змогу побороти корупцію в податковій сфері”.
За його словами, "крім того, Україна зазнала значних втрат за час війни та має право створити спеціальні, зокрема податкові умови для полегшення процесу відновлення".

“Ми маємо запропонувати як локальним, так і міжнародним інвесторам набір стимулів. І конкурентні податкові ставки – один із таких стимулів”, – підкреслив заступник керівника ОП.
Шурма наголосив, що наявна податкова система погано впливає на кожного українського громадянина.

Як приклад він навів розміри ставки ПДВ на продукти харчування, яка в Україні є однією з найбільших у Європі.
Заступник керівника ОП виділив чотири позитивні приклади податкових реформ, які провели Словаччина, Болгарія, Кіпр та Ірландія.
“Зокрема Кіпр та Ірландія здійснили такі реформи після війн або збройних конфліктів на їхній території та змогли подолати наявні проблеми, домігшись економічного зростання. У Словаччині та Болгарії реформи відбулися попри пострадянську ментальність бізнесу в цих країнах і небажання добровільно сплачувати податки", - зазначив Шурма.
На його думку, “знизивши податки, у Словаччині та Болгарії домоглися цих цілей, значною мірою збільшивши обсяг надходжень до бюджету, і змогли вивести бізнес із тіні".
Як повідомляв Укрінформ, у березні керівник Офісу Президента Андрій Єрмак у посланні до Ukrainian tax reform and anti-corruption summit заявив, що після перемоги на російським агресором на полі бою одним із ключових завдань буде відбудова країни, для цього необхідно створити сприятливі податкові умови.
Фото: ОП