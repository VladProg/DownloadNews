У деяких регіонах України через погані погодні умови аграрії не зможуть зібрати цьогорічний врожай кукурудзи до кінця зими.

Про це сказав заступник голови Всеукраїнської агарної ради Денис Марчук під час брифінгу у Медіацентрі Україна — Укрінформ.

"Їздячи по Україні ми бачимо, що кукурудза стоїть в полях. І в багатьох регіонах вона буде стояти ще цілу зиму", - розповів він.
Марчук додав, що аграрії, які не встигнуть зібрати цьогорічний врожай кукурудзи до старту весняної посівної точно не будуть сіяти цю культуру весною 2023 року. За його словами, наразі кукурудза є популярним продуктом на міжнародному ринку і скорочення площі посівів матиме негативні наслідки для українських сільгосптоваровиробників.
Він також зазначив, що у поточному маркетинговому році українські аграрії планували зібрати близько 30 млн т кукурудзи.
"Це досить хороший показник, але ми зберемо значно менше", - сказав експерт.
Як повідомляв Укрінформ, станом на 17 листопада в Україні зібрано 12,3 млн т кукурудзи на зерно при врожайності 58,1 ц/га з 2,1 млн га (50% від загальної площі посівів).
В Українській зерновій асоціації прогнозують, що врожай кукурудзи в цьому сезоні можна очікувати на рівні 24 млн т (у минулому МР - 37,6 млн т), при цьому експорт може скласти близько 20 млн т, а перехідні запаси - 7,8 млн т.