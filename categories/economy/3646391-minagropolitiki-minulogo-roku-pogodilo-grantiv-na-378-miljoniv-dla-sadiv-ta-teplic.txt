У 2022 році Міністерство аграрної політики та продовольства України погодило заявки на отримання грантів для створення садів та теплиць на загальну суму 378 млн грн.

Про це сказав міністр аграрної політики та продовольства Микола Сольський під час пресбрифінгу в Медіацентрі Україна – Укрінформ.
"Влітку була запущена програма із закладки садів та теплиць, було розроблені типові проєкти. Основна робота проводиться через банки, як ви бачите, було ухвалено заявки на 378 млн грн", - розповів він.
Загалом торік міністерство підписало 70 заявок на закладення садів та 8 заявок на створення теплиць.
Сольський додав, що ця грантова програма дозволяє створювати швидко нові робочі місця. Водночас вона покликана простимулювати вітчизняну галузь садівництва, яка не розвивалася багато років.
Міністр нагадав, що, крім грантової програми для створення садів та теплиць, торік в Україні працювала програма підтримки малих сільгосптоваровиробників. Європейський Союз у 2022 році виділив на цю програму 50 млн євро; за нею за рік було погоджено 31 тис. заявок.
Як повідомляв Укрінформ, Міністерство аграрної політики та продовольства України розробило програми безповоротних грантів для аграріїв, які були затверджені у червні 2022 року. Програми стосуються розвитку садівництва, ягідництва та виноградарства, а також тепличних господарств. Основана мета цих програм – підтримка агровиробників, створення робочих місць та забезпечення продовольчої безпеки.
За умовами програми по напрямку садівництва, площі угідь для розвитку чи створення саду можуть варіюватися від 1 до 25 га. Також серед основних вимог програми - створення робочих місць.
За напрямком створення теплиць, гранти надаються на будівництво однієї модульної теплиці орієнтовною площею від 0,4 га до 2,4 га відповідно до типового проєкту. Кількість створених робочих місць має бути не меншою за 14 на 1 га. Заявка на створення теплиць повинна містити проєкт модульної теплиці.