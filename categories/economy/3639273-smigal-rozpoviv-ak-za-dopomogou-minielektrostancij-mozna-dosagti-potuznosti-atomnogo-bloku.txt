Україна використовуватиме мобільні джерела генерації – газотурбінні та газопоршневі електростанції, які можуть досягти потужності атомного блоку.

Як передає Укрінформ, про це заявив Прем'єр-міністр Денис Шмигаль в інтерв’ю агентству "Інтерфакс-Україна".
«Їх (газотурбінні та газопоршневі електростанції - ред.) можна використовувати у великих містах для забезпечення водою і теплом. Друга їх сфера застосування – енергетична безпека атомної генерації. Коли при блекауті розвалюється мережа, розбалансовується і все виключається, то щоб підняти атомний блок потрібно 100-150 МВт для старту його роботи. На генераторах такої потужності не доб'єшся. Відповідно потрібно знайти звідки "підкурити", і з цим можуть допомогти саме газотурбінні блоки», - зазначив прем'єр.
Зокрема, такі станції не потребують особливого людського втручання і обслуговування. Вони мають невеликі блоки, в середньому 50 МВт. Але якщо їх ставити 20 шт в ряд, виходить 1 тис. МВт як потужність атомного блоку.
«У нас є такі станції українського виробництва. Більше того, вони вже встановлені, зараз відновлюють їх роботу. Ті, які вироблені, ми забираємо зі складів і теж встановлюємо», – резюмував Шмигаль.
Як повідомлялося, внаслідок ракетних атак на енергосистему пошкоджено понад 50 підстанцій різного класу напруги та понад 50 високовольтних ліній електропередач.