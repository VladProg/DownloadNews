Міністерство енергетики розробило онлайн-платформу AidEnergy, яка спрямована на спрощення процесу отримання, узгодження та розподілу гуманітарної допомоги для енергосектора.

Про це повідомив заступник міністра енергетики України Фарід Сафаров під час зустрічі з аташе Департаменту енергетики США Шоном Андерсоном та головним радником з питань управління ЄБРР Анною Кожем‘яченко, передає Укрінформ із посиланням на Міненерго.
Зазначається, що Міністерство енергетики за підтримки Мультидонорського рахунку ЄБРР для стабілізації та сталого розвитку в Україні (MDA) розробило онлайн-платформу AidEnergy. Це «єдине вікно» для збору, актуалізації та інформування донорів щодо потреб компаній ПЕК, опрацювання та підтвердження пропозицій донорів, розподілу гуманітарної допомоги та звітування.

«Створення єдиного онлайн-середовища підвищує прозорість та оптимізує комунікацію з донорами та компаніями ПЕК. Також AidEnergy значно прискорює рух обладнання за рахунок можливості збільшення кількості складів, дозволяє оперативно отримувати інформацію про поставки, автоматизувати процеси розподілу та звітності», - зазначив заступник міністра.
Сафаров наголосив, що міжнародні партнери надають значну підтримку українському енергетичному сектору, який потерпає від російських атак. Зараз міністерство координує відповідну роботу, збираючи інформацію від постраждалих компаній щодо їхніх потреб та веде постійну комунікацію з партнерами, які можуть надати відповідне обладнання.
Як повідомлялося, станом на початок березня Україна отримала понад 5,3 тисячі тонн допомоги з 30 країн для відновлення енергосистеми.