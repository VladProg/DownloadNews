Сполучені Штати уважно стежать за нафтовим експортом Росії та працюють із союзниками, аби встановлені цінові обмеження не порушувалися.

Про це заявив під час онлайн-брифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Ми продовжимо спостерігати та обговорювати це з нашими європейськими союзниками й партнерами – з метою контролю за ефективністю обмеження цін на (російську – ред.) нафту», - зазначив він.
У цьому зв’язку Кірбі підкреслив, що ніхто не має купувати російську нафту з порушенням «цінової стелі».
Він нагадав, що загальна ідея полягала не в тому, щоб виключити російську нафту зі світового ринку, а щоб збалансувати глобальні пропозиції й попит та мінімізувати прибутки кремлівського режиму.
Тому, вказав представник Білого дому, Сполучені Штати вважають, що введення лімітів суттєво вплинуло на обмеження можливостей Кремля, тож продовжать здійснювати контроль за ситуацією.
Як повідомляв Укрінформ, світові ціни на нафту в четвер продовжили зростати – після різкого стрибка напередодні на даних про скорочення запасів у США.