Із 1 грудня 2022 року українським пенсіонерам перерахують пенсії.

Про це повідомляє Пенсійний фонд України, передає Укрінформ.
«З 1 грудня буде проведено перерахунки пенсій у зв’язку з підвищенням прожиткового мінімуму для осіб, які втратили працездатність, з 2 027 грн до 2 093 грн (стаття 7 Закону України «Про Державний бюджет України на 2022 рік»)», - йдеться в повідомленні.
Крім того, непрацюючим особам з повним страховим стажем (30 років для жінок і 35 років для чоловіків) віком до 70 років встановлюється мінімальний розмір пенсійних виплат на рівні 2 500 грн або пропорційно наявному страховому стажу, виходячи з розміру 2500 грн.
Також у зв’язку із зміною показника середньої заробітної плати будуть збільшені пенсії по інвалідності та у зв’язку із втратою годувальника учасникам ліквідації наслідків аварії на Чорнобильській АЕС та непрацездатним членам їх сімей.
У ПФУ наголошують, що всі перерахунки пенсій будуть проведені автоматично без додаткових звернень пенсіонерів.
Виплата пенсій в перерахованих розмірах буде проводитись з грудня у встановлені пенсіонерам дати виплати.
Як повідомлялося, в березні 2023 року буде проведена запланована індексація пенсійних виплат. Виплати перерахують з урахуванням зростання інфляції та середньої заробітної плати.