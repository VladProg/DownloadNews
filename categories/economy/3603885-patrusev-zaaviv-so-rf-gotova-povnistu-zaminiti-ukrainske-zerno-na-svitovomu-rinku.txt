У міністерстві сільського господарства рф заявили, що росія готова повністю замінити на світовому ринку українське зерно.

Як передає Укрінформ, про таке заявив голова мінсільгоспу рф Дмитро Патрушев, якого цитують «РИА Новости» та «Медуза».
«З урахуванням цьогорічного врожаю, російська федерація готова повністю замістити українське зерно і здійснювати постачання за прийнятними цінами всім зацікавленим країнам», — сказав Патрушев.
Він зазначив, що росія готова протягом найближчих чотирьох місяців «безоплатно» поставити найбіднішим країнам до 500 тисяч тонн зернових. Робити це будуть за участю «надійного партнера» Туреччини, каже Патрушев.
Глава мінсільгоспу рф також заявив, що зернова угода «не тільки не розв'язала проблеми країн, що потребують, а й навіть у якомусь сенсі їх посилила», оскільки судна з України нібито в основному прямували до Європи.
Як раніше повідомляло агентство, у суботу росія заявила про вихід із «зернової угоди».