Польща залишається для України ключовим партнером у сфері вантажних перевезень, тож проблему блокування кордону її перевізниками слід вирішувати шляхом переговорів.

Про це радник керівника ОП Михайло Подоляк заявив в ефірі телемарафону "Єдині новини", передає Укрінформ із посиланням на Радіо Свобода.
"Попри всі економічні складнощі, ми маємо спокійно до цього ставитись, вести переговори, пояснювати, що ми також зацікавлені в тому, щоб підвищувати якість цього ринку – ринку перевезення вантажів", – сказав він.
Подоляк наголосив, що для України Польща є "ключовим транзитивним партнером", через який відбувається постачання всього необхідного.
"Маємо шукати баланс, і я думаю, нам це вдасться", – додав радник керівника ОП.
Як повідомлялося, польські перевізники мають намір 6 листопада розпочати блокування руху вантажного транспорту поблизу автомобільних пунктів пропуску на польсько-українському кордоні “Корчова - Краківець”, “Гребенне - Рава Руська”, “Дорогуськ - Ягодин”.
Серед вимог протестувальників - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги в е-черзі для автомобілів на номерах країн ЄС; створення окремої черги на всіх кордонах для порожніх фур, а також отримання доступу до української системи "Шлях".
У коментарі Укрінформу посол у Польщі Василь Зварич підкреслив, що Україна у дипломатичній ноті закликала не допустити блокування спільного кордону, яке шкодитиме інтересам обох країн і негативно позначиться на торговельних відносинах.
Міністерство розвитку громад, територій та інфраструктури України поінформувало, що звернулося до міністерства інфраструктури Польщі та Директорату з питань мобільності Єврокомісії щодо проведення зустрічі для вирішення питання із виконанням меморандумів про пропускну спроможність українсько-польських пунктів пропуску.