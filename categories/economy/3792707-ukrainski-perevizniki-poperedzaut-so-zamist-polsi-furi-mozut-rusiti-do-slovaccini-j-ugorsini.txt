Якщо блокування вантажівок на території Польщі триватиме, тоді весь товаропотік буде спрямований у бік Закарпаття – до словацького та угорського кордонів.

Як передає Укрінформ, про це заявив Українському радіо голова Міжнародної транспортної асоціації України Ігор Оверко.
"Ситуація насправді критична. Ягодин, Краковець, Рава-Руська — продовжується блокада. Поляки заявили, що в Шегині від сьогоднішнього дня будуть блокувати цілодобово. До цього моменту вони перекривали його в денну пору, в нічну він працював. Складається така ситуація, що якщо дійсно підтвердяться їхні наміри закрити останній перехід із Польщею, який працює із вантажами, тоді весь товаропотік буде змушений їхати в бік Закарпаття – до словацького та угорського кордонів", - сказав він.
Оверко також висловив думку, що ініціатива евакуювати водіїв, з одного боку, - правильна, але трохи недопрацьована: "Як бути з товаром, з автомобілями, коли заберуть водіїв? Де гарантія того, що не почнеться мародерство? Якщо забирають водіїв, то потрібно було якось зорганізувати охорону цьому вантажу та автомобілям".
На його переконання, це рішення вже переросло з економічної в політичну площину.
"Тобто, страйк – страйком, але цей страйк має бути в межах розумного. Не можна заблокувати всю країну заради якихось своїх вимог, які насамперед залежали і від них. Тобто, польська митна служба свідомо опрацьовувала транспорт повільно? Якщо ми вже почнемо сідати за стіл переговорів, то питання №1 має бути — пропускна здатність на кожному кордоні? Ми повинні розібратися, чому і яка сторона блокує — чи це українська Митна служба погано працює, чи польська? Чи вони за домовленістю разом погано працюють і збільшується кількість транспортних засобів? Коли ми розберемося в цьому питанні, тоді ми зрозуміємо, як рухатися далі. Тож питання №1 — це пропускна здатність між двома країнами", - підкреслив голова Міжнародної транспортної асоціації.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Страйк призвів до повної зупинки руху на трьох прикордонних пунктах пропуску між Польщею та Україною: «Дорогуськ - Ягодин», «Корчова - Краківець», «Гребенне - Рава-Руська». На кордоні утворилися черги українських вантажівок на кількадесят кілометрів, час очікування сягає до 10 днів.
Перемовини на державному рівні наразі результату не дали.
23 листопада польські аграрії долучилися до протесту перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.