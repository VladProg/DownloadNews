У Нацбанку вважають, що уповільнення інфляції в липні було зумовлено збільшенням пропозиції сирих продуктів харчування, а також сприятливою ситуацією на валютному ринку.

Як передає Укрінформ, про це повідомляє НБУ.
«Фактичні темпи зростання цін були нижчими за траєкторію прогнозу Національного банку, опублікованого в Інфляційному звіті за липень 2023 року. Швидше уповільнення інфляції зумовлювалося більшою пропозицією сирих продуктів харчування, а також подальшим відображенням сприятливої ситуації на валютному ринку та поліпшення інфляційних очікувань у цінах окремих товарів, насамперед імпортованих», - зазначають у НБУ.
Зокрема, крупи та борошно дешевшали через низькі експортні ціни, значні запаси зернових та збільшення виробництва. Ціни на овочі сповільнили зростання завдяки розширенню пропозиції та наблизилися до торішніх показників. Через більшу пропозицію також помірніше дорожчали яйця, однак їх вартість і далі перевищувала минулорічний рівень з огляду на нарощення експорту. Натомість ціни на м’ясо зростали вищими темпами через скорочення пропозиції на тлі несприятливих погодних умов, а також здорожчання енергії та пального. Також пришвидшилося зростання цін на фрукти передусім за рахунок кавунів через брак їх пропозиції.
Як зауважили у НБУ, також у липні продовжувало сповільнюватися подорожчання оброблених продовольчих товарів (до 13,9% рік до року), що зумовленоподальшим зменшенням тиску з боку витрат бізнесу, зокрема на сировину та енергію, подальшим налагодженням виробничих і логістичних ланцюгів, а також поліпшенням інфляційних очікувань на тлі стабільної ситуації на валютному ринку. Так, курсова стійкість сприяла зниженню темпів зростання цін на продукти, що мають значну частку імпорту в собівартості.
Зростання цін на непродовольчі товари також сповільнилося (до 10,0%) під впливом поліпшення інфляційних та курсових очікувань на тлі сприятливої ситуації на валютному ринку.


Водночасс зниження цін на пальне пригальмувало до 10,6% р/р, що в Нацбанку пояснюють відновленням ставок ПДВ та акцизу до довоєнного рівня. Натомість зменшення світових цін на нафту, значні запаси пального, закуплені до підвищення акцизу, та посилення конкуренції на роздрібному ринку стримували зростання цін на пальне.
В НБУ прогнозують подальше сповільнення інфляції завдяки розширенню пропозиції сирих продуктів харчування, а також поліпшенню очікувань за збереження курсової стійкості. За підсумками року очікується зниження до 10,6% та 8,5% – у наступному році.
Як повідомлялося, за даними Державної служби статистики, у липні 2023 року споживча інфляція в річному вимірі сповільнилася до 11,3% із 12,8% у червні. У місячному вимірі зафіксовано дефляцію – ціни знизилися на 0,6%.
Фото: NBU