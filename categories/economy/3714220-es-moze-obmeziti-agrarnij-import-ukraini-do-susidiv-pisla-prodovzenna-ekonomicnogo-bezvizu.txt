ЄС може обмежити аграрний імпорт України до п'яти країн-сусідів після продовження «економічного безвізу».

Про це сьогодні у Брюсселі під час пресконференції за підсумками Ради міністрів ЄС із зовнішніх відносин (з питань торгівлі) заявив виконавчий віцепрезидент Європейської комісії Валдіс Домбровскіс, повідомляє кореспондент Укрінформу.
«В тому, що стосується України, після ухвалення нового пакету автономних торговельних заходів та їх продовження ще на один рік, ми маємо правову основу для можливого продовження виключних захисних заходів (проти українського аграрного імпорту – ред.), тому що існуючі виключні захисні заходи, що були передбачені попередніми автономними регуляторними правилами, що втрачають чинність 5-го червня. Тож, після цього рішення щодо продовження (автономних торговельних заходів – ред.), ми надали сигнал про готовність Європейської комісії також продовжити (виключні торговельні обмеження – ред.) для п’яти країн, яких це стосується», - наголосив Домбровскіс.
Він зауважив, що Європейська Комісія продовжує обговорення цієї теми із зацікавленими країнами-членами, а також з Україною. Якщо в результаті такого обговорення буде прийняте рішення про продовження виключних захисних заходів ЄС проти українського сільськогосподарського імпорту після 5-го червня, сторони визначатимуть конкретні дати дії таких тимчасових обмежень.
Разом з цим виконавчий віцепрезидент Європейської комісії подякував країнам-членам за продовження безтарифного імпорту українських товарів до ЄС, оскільки такі автономні торговельні заходи, що застосовувалися протягом року, стали вагомою основою для підтримки Євросоюзом економіки України шляхом доступу до європейського ринку.
Як повідомлялося, Рада ЄС схвалила у четвер регламент щодо продовження режиму безмитної торгівлі між ЄС та Україною, який продовжує призупинення всіх митних зборів, квот і заходів торговельного захисту щодо українського експорту в ЄС ще на рік, до червня 2024 року. Ці регуляторні правила набувають чинності з 6 червня поточного року.
Водночас блокада чорноморських портів Російською Федерацією призвела до різкого збільшення обсягу перевезень українського зерна та інших сільськогосподарських товарів суходолом, через «коридори солідарності» на кордонах з країнами-сусідами, що суттєво вплинуло на внутрішній ринок цих країн та викликало протести з боку місцевих фермерів.
28 квітня Єврокомісія погодила з чотирма країнами-сусідами України – Болгарією, Угорщиною, Польщею і Словаччиною, - пакет заходів, який мав виконуватися після того, як згадані країни скасують свої одноосібні дії проти аграрного імпорту з України. Цей пакет обмежує імпорт на територію згаданих країн, а також Румунії, імпорт чотирьох ключових продуктів з України – пшениці, кукурудзи, насіння ріпаку та соняшнику, хоча зберігає можливість транзиту таких товарів до інших країн ЄС та на світовий ринок.
Ці заходи також включають пряму допомогу включають пряму допомогу для фермерів у згаданих п’яти країнах з так званого резервного сільськогосподарського фонду ЄС в обсязі 100 мільйонів євро.
За інформацією Єврокомісії, єдиною країною, що все ще не скасувала одноосібні заходи проти українського сільськогосподарського імпорту, є Угорщина, але це не дозволяє Єврокомісії просуватися вперед у реалізації вже згаданих виключних захисних заходів, що погоджені на рівні усього ЄС.
Водночас у травні група країн ЄС направила в Єврокомісію листа, в якому був висловлений протест проти надання допомоги з резервного фонду Євросоюзу країнам-членам, які вдаються до шантажу навколо питання щодо експорту українського зерна до інших країн ЄС та на світовий ринок.