Україна спільно з Європейським банком реконструкції та розвитку (ЄБРР) працюють над розширенням співпраці щодо розвитку Дунайського портового кластера.

Як передає Укрінформ, про це йшлося під час зустрічі віцепрем’єр-міністра з відновлення України — міністра розвитку громад, територій та інфраструктури Олександра Кубракова з делегацією ЄБРР на чолі з президенткою банку Оділь Рено-Бассо, повідомляє пресслужба міністерства у Фейсбуці.
У фокусі розмови — реалізація спільних проєктів відновлення та можливості для розширення співпраці щодо розвитку Дунайського портового кластера.
"Бачимо перспективу співпраці щодо розвитку Дунайського портового кластера. Розпочали роботу ще минулого року. Міжнародна інжинірингова консалтингова компанія Royal HaskoningDHV в межах спільного пілотного проєкту міністерства та ЄБРР розробила перелік заходів щодо збільшення пропускної здатності дунайських портів, які стосуються інвестиційних, операційних та регуляторних змін як в Україні, так і в Молдові і Румунії", - сказав Кубраков.
Він підкреслив, що Дунайський кластер став критично важливим елементом продовольчої безпеки світу в умовах обмеженої роботи чорноморських морських портів. Зокрема, через експлуатаційне днопоглиблення в портах Дунайського регіону при відновленні їхніх паспортних характеристик.
"Таким чином ми відроджуємо канал гирло Бистре як альтернативний шлях для українського агроекспорту. Уже зараз обговорюємо з партнерами проєкти відновлення базової інфраструктури: електромережі, водопостачання та водовідведення, транспортної інфраструктури, житла на звільнених територіях. Високо цінуємо співпрацю з командою ЄБРР та вдячний за підтримку України", — зазначив Кубраков.

Наразі Міністерство відновлення та підвідомчі організації реалізують низку спільних з ЄБРР проєктів, зокрема: розвиток дорожнього господарства в рамках проєкту «Розвиток транс’європейської транспортної мережі. Україна – дорожні коридори». Наразі ведеться співпраця з ЄБРР щодо включення у проєкт капремонту дороги M-09 Тернопіль – Львів – Рава-Руська (на м. Люблін) та дороги M-11 Львів – Шегині. Це дозволить покращити логістику на західних кордонах України. Також сторони спільно працюють над розвитком залізничної мережі, зокрема електрифікація залізничної мережі та забезпечення базових потреб Укрзалізниці в умовах війни, та над розвитком логістичної мережі Укрпошти, зокрема закупівлі транспортних засобів, модернізації сортувального обладнання та відновлення роботи відділень на деокупованих територіях.
Окрім цього, наразі Украерорухом направлено до ЄБРР запит на отримання грантових коштів та перелік потенційних проєктів для фінансування за рахунок гранту. Проєкти стосуються підготовки аеронавігаційної інфраструктури до процесу післявоєнного відновлення польотів.
Як повідомлялося, порти Дунайського морського кластера від початку 2023 року зберігають високі темпи обробки вантажів, зокрема найбільший морський порт регіону - Ізмаїл - у січні - лютому збільшив вантажообіг порівняно з аналогічним періодом минулого року в 3,6 раза — до понад 2,42 млн т.