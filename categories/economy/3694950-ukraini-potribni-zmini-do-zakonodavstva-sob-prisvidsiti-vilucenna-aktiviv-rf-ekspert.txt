Щоб пришвидшити вилучення російських активів, підвищити ефективність управління цим майном та спростити процедури його продажу, потрібно внести зміни до законодавства.

Таку думку в інтерв’ю Укрінформу висловив голова експертної організації StateWatch Гліб Канєвський.
За його словами, для покращення розшуку, вилучення та управління російськими активами на території України Верховна Рада має затвердити низку важливих змін. Причому, робити це треба комплексно, аби не затягувати процес ухвалення рішень та уникнути помилок, протиріч і різночитань у майбутньому, коли оновлене законодавство набере чинності.
“Нинішній менеджмент Нацагентства з питань виявлення, розшуку та управління активами, одержаними від корупційних та інших злочинів (АРМА) заявляє про підготовку аж 10 законопроєктів. Вважаю, у цьому підході вже з самого початку закладено помилку. Депутати не працюватимуть над кожним проєктом окремо. Тому логічно ухвалювати такі рішення одним пакетом. Зокрема, були гарні ідеї (і сподіваюся, невдовзі побачимо такі законодавчі ініціативи), щоб російські активи за прискореною процедурою реалізовувати через Прозорро.Продажі”, - сказав експерт.
Також він висловився за якнайшвидше створення реєстру арештованого майна. “В АРМА стверджують, що два місяці тому, у лютому, вже створили такий реєстр. Але публічно демонструвати його не можуть, бо триває війна. Не беруся спростовувати чи заперечувати інформацію про формування реєстру: можливо, він справді вже є. Погоджуюся, не всю відкриту в мирні часи інформацію можна оприлюднювати зараз. Але позиція нашої організації така: окей, ви сховали реєстр, тоді просто звітуйте про всі конкурси – як з передання права на управління (які об’єкти виставили, кому передаєте, які гроші надходять за це до бюджету), так і реалізації (що та кому продали, яка ціна за одиницю товару та за увесь проданий обсяг, на якому майданчику відбулися торги)”, - наголосив Канєвський.
Також АРМА має вже зараз оприлюднити всю інформацію із реєстру, яку можна публікувати під час війни, що не нашкодить інтересам країни, але дозволить суспільству, депутатам, прокуратурі контролювати ефективність діяльності агентства в управлінні та реалізації активів.
Керівник StateWatch також висловився за надання повного доступу до реєстру Генеральному штабу або ставці Головнокомандувача, які могли б за потреби використовувати це майно чи активи для підвищення обороноздатності України.
Як повідомлялося, за два роки до початку повномасштабного вторгнення в Україні працювали 13 тис. компаній, прямо чи опосередковано пов’язаних із державою-агресором. За даними YouControl, у 2021 році загальний обсяг українських активів з російською часткою чи бенефіціарами оцінювали у 9 млрд дол.