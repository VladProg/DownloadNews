Міністерство розвитку громад, територій та інфраструктури і проєкт USAID «Економічна підтримка України» підписали меморандум про співпрацю в розбудові експортної інфраструктури України.

Про це повідомляє пресслужба міністерства у Фейсбуці, передає Укрінформ.
«27 липня віцепрем’єр-міністр з відновлення України Олександр Кубраков та директор проєкту агентства USAID «Економічна підтримка України» (USAID ERA) Тімоті Мадіган підписали меморандум про співпрацю між Міністерством відновлення та USAID ERA», - йдеться в повідомленні.

Документ передбачає участь агентства у проєктах зі збільшення експортного потенціалу України, зокрема через розвиток інфраструктури експортної логістики. Також американські партнери нададуть підтримку Україні у відбудові критичної інфраструктури окремих громад.
За словами Кубракова, співпраця з USAID дозволить прискорити проєкти з розвитку логістики на західних кордонах України та на Дунаї.
Передбачається, що USAID ERA також сприятиме залученню додаткового фінансування міжнародних фінансових організацій на проєкти відновлення та розвитку логістики.
Також в межах зустрічі меморандум про співпрацю з проєктом USAID ERA уклали Адміністрація морських портів України та Ренійський морський торговельний порт. Наголошується, що США підтримають проєкти, які збільшують український експорт, у тому числі ті, які направлені на забезпечення морських портів України обслуговуючим флотом, обладнанням та інфраструктурою, необхідною для збільшення вантажоперевалки в українських портах.
Особливий акцент буде зроблено на збільшенні експортного потенціалу дунайських портів, зокрема порту Рені.
Як повідомлялося, Державне агентство відновлення та розвитку інфраструктури і проєкт USAID «Економічна підтримка України» домовились про будівництві водогону до 4 українських областей на півдні країни та розбудові пріоритетних пунктів пропуску на кордоні з країнами ЄС та Молдовою.
Фото: Міністерство розвитку громад, територій та інфраструктури України