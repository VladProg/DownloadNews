Ціни на нафту зростають у четвер, 27 липня, після зниження напередодні.

Як передає Укрінформ, про це повідомляє enkorr.
Вартість вересневих ф'ючерсів на сорт Brent на лондонській біржі ICE Futures становить $83,66 за барель, що на $0,74 (0,89%) вище за ціну на закриття попередньої сесії. У середу ці контракти здешевшали на $0,72 (0,9%), до $82,92 за барель.
Ціна ф'ючерсів на нафту WTI на вересень на електронних торгах Нью-Йоркської товарної біржі (NYMEX) піднялася на $0,82 (1,04%), до $79,6 за барель. За підсумками попередніх торгів вартість цих контрактів знизилася на $0,85 (1,1%), до $78,78 за барель.
Підтримку котируванням надають перспективи скорочення глобальної пропозиції й відновлення попиту з боку Китаю, проте зростання стримується рішенням Федеральної резервної системи (ФРС) США про підвищення процентної ставки на 25 базисних пунктів, що посилює побоювання щодо загального попиту, пише Trading Economics.
У середу, 26 липня, ФРС очікувано підвищила ставку за федеральними кредитними засобами (federal funds rate) на 25 базисних пунктів, до 5,25-5,5%. Рівень досягнув максимуму за 22 роки.
Ситуація на ринку ф'ючерсів вказує на більш ніж 50% ймовірність зниження ставки до кінця першого кварталу 2024 року, заявив мережевому виданню MarketWatch співредактор Sevens Report Research Тайлер Річі.
«Якщо ж очікування щодо політики Федрезерву зрушаться в «яструбиний» бік і побоювання «жорсткої посадки» або рецесії повернуться, ринки енергоносіїв, як ми очікуємо, опиняться під ударом, оскільки ризики щодо споживчого попиту незабаром знову будуть враховані в котируваннях», – відзначив Річі.