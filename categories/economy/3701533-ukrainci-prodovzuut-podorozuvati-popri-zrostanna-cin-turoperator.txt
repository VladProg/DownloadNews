Тенденція до здорожчання туристичних турів фіксується протягом останніх років, проте й минулого року сотні тисяч українців купували їх.

Про це йдеться у релізі туроператора Join UP!, переданому Укрінформу.
«Наразі на ринку туристичних послуг ціни попереднього року зберігаються майже без змін. При цьому середні витрати на подорожі туристів Join UP! у попередньому, 2022 році зросли на понад $100 порівняно з 2021 роком, свідчать дані внутрішньої статистики нашої компанії. Протягом 2022 року в туроператора Join UP! закордонні тури забронювали понад 158 000 мандрівників», - повідомила пресслужба туроператора.
За статистикою компанії, тривалість відпусток залишається стабільною — найчастіше українці відпочивають близько 7 днів. Водночас зміна туристичної логістики через повномасштабний напад росії на Україну значно збільшила вартість турів. Крім того, на це впливали й міжнародні процеси — подорожі дорожчали в усьому світі.
Основна причина - істотне зростання попиту після зняття протикоронавірусних обмежень, йдеться у релізі. За даними Всесвітньої туристичної організації (UNWTO), понад 900 млн туристів здійснили закордонні поїздки в 2022 році, що вдвічі більше, ніж 2021 року, хоча й становить лише 63% від допандемічних показників. За прогнозами експертів, збільшення кількості мандрівників зберігатиметься.
Для українських туристів, які наразі переважно вирушають у мандрівки з найближчих до України аеропортів, це також означатиме зростання вартості турів. Ця тенденція вже фіксується протягом останніх років, зауважили у пресслужбі туроператора.
При цьому, за його даними, мандрівники дедалі більше заощаджують: ті, хто раніше бронювали тури в п’ятизіркові готелі Туреччини, тепер частіше замовляють вілли в Чорногорії.
"Серед інших інструментів економії — автобусні подорожі. Пропозиція таких турів значно збільшилась минулого року. Наразі вартість відпустки на 10–14 ночей автобусом може дорівнювати семиденному авіатуру. Вартість найдешевших турів на двох туристів за кордон (наприклад, Туреччина автобусом) розпочинається від $310, а найдорожчих (це зазвичай екзотичні країни) – може сягати за $46 000. Водночас не можна сказати, що автобусні тури стали фаворитами мандрівників", - зауважили у компанії.
Середня кількість мандрівників в одному турі залишається незмінною — 2–3 людини. Проте якщо раніше це частіше були батьки з дитиною, то зараз — мама з подругою чи бабусею та дитина.
"Потрібно розуміти, що на подорожі з України впливає чимало чинників. Крім економічної ситуації, це ще й обмеження на виїзд для чоловіків від 18 до 60 років в умовах воєнного стану. Це має наслідки й в сприйнятті подорожей — раніше люди більше їздили родинами за кордон, а тепер відпочивають усередині країни", — зазначив регіональний директор компанії Антон Савченко.
За його словами, через вимушений виїзд за кордон українці бронюють у туроператора наземне обслуговування, а до місць відпочинку дістаються самостійно.
Крім достатньо близьких популярних напрямків (Туреччини, Північної Африки, півдня Європи) зберігається попит і на екзотичні тури. Як і раніше, такі подорожі тривають довше, адже тут значну частину вартості складають авіаквитки. Так, якщо середня тривалість туру сягає 7 ночей, то на екзотичних напрямках — 10–12 ночей.
«Український ринок туристичних послуг наразі перебуває не тільки під впливом подій, а й емоцій. Наприклад, цього року ми фіксували падіння бронювань напередодні річниці початку повномасштабного вторгнення, адже в соцмережах було чимало чуток про новий наступ агресора на столицю. Та коли ця інформація не підтвердилась, то кількість бронювань знову суттєво зросла», — пояснив Савченко.