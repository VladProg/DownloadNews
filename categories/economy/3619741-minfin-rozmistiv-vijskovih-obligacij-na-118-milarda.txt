Міністерство фінансів 22 листопада залучило до державного бюджету 1,18 мільярда гривень від продажу військових облігацій.

Як передає Укрінформ, про це повідомляє Мінфін.

«За результатами проведення розміщень облігацій внутрішньої державної позики 22 листопада 2022 року, до державного бюджету залучено 1 179 772 887,13 грн», - ідеться в повідомленні.
Зокрема, від продажу ОВДП, номінованих у гривні, зі строком погашення 5 квітня 2023 року залучено 236,47 млн грн; зі строком погашення 27 вересня 2023 року – 12,63 млн грн; зі строком погашення 14 лютого 2024 року – 12,35 млн грн та зі строком погашення 30 жовтня 2024 року - 918,3 млн грн.
Як повідомляв Укрінформ, Міністерство фінансів розширило перелік держоблігацій на внутрішньому ринку, що дозволить пожвавити ринок та збільшить можливості інвесторів щодо збереження капіталу. Окрім традиційних 6-місячних та 1-річних військових облігацій, протягом листопада інвесторам пропонуватимуть кілька 2-річних невійськових державних облігацій, які входять до переліку бенчмарків.
У зв’язку з російською агресією український уряд ухвалив рішення про поетапний випуск військових облігацій. Планується здійснити державні внутрішні запозичення в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.