Міністри закордонних справ ЄС не змогли досягнути згоди щодо 8-го траншу військової допомоги в рамках Європейського фонду миру на 500 млн євро для України через блокування цього рішення Угорщиною.

Про це повідомляє The Guardian, передає Укрінформ.
Міністр закордонних справ Угорщини Петер Сійярто заявив, що Угорщина знову блокуватиме виділення наступного траншу військової допомоги, допоки Київ не надасть юридичних гарантій, що угорський ОТП банк або інші угорські фірми не будуть внесені до чорного списку "міжнародних спонсорів війни".
Сійярто додав, що на зустрічі міністрів Угорщина зіткнулася з "тиском", але Будапешт не може надати свою підтримку без відповідних гарантій.
Європейський фонд миру (ЄФП), створений у 2021 році, призначений для фінансування заходів, спрямованих на запобігання конфліктам, розбудову миру та зміцнення міжнародної безпеки.
Як повідомляв Укрінформ, країни Євросоюзу розглядають альтернативний план, щоб надати Україні необхідну допомогу в її боротьбі проти Росії, якщо Угорщина накладе вето на поточну пропозицію щодо фінансування у розмірі 50 мільярдів євро.