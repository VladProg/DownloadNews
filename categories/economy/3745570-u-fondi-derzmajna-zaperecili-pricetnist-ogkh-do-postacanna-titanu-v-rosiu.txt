Розповсюджена в ЗМІ інформація про те, що АТ «Об’єднана гірничо-хімічна компанія» нібито продає під час війни до Росії титанову сировину для виробництва літаків та ракет, не відповідає дійсності.

Про це повідомляє пресслужба Фонду державного майна України, передає Укрінформ.
«7 серпня одне з українських ЗМІ розповсюдило інформацію про те, що «Україна під час війни продає Росії титанову сировину для виробництва літаків та ракет», в якому звинувачує державну «Обʼєднану гірничо-хімічну компанію» в постачанні сировини до країни-агресора. Зазначена в тексті інформація не відповідає дійсності, не містить джерел інформації, а представники видання, готуючи матеріал, не звертались по коментар до підприємства чи Фонду держмайна», - йдеться в повідомленні.
У ФДМУ підкреслюють, що ОГХК не співпрацює з державою-агресором, продукція компанії не постачається ані в Росію, ані в Білорусь.
Повідомляється, що з осені 2022 року компанія посилила заходи контролю над експортними процедурами та змінила підходи до співпраці з покупцями.
Керівництво компанії тісно співпрацює з правоохоронними органами, надаючи всю інформацію про ланцюги постачання, кінцевих споживачів. Крім того, працівники разом із представниками правоохоронних органів здійснюють контроль використання продукції, а також експорту ільменітового концентрату до кінцевого споживача.
Як підкреслюють у Фонді, така координація зусиль гарантує, що сировина не потрапить до країни-агресора. Таким чином, закиди щодо постачання ОГХК та ЗТМК своєї продукції до рф не відповідають дійсності, наголосили у ФДМУ.
Як повідомлялося, АТ “Об'єднана гірничо-хімічна компанія” (ОГКХ) веде переговори про продаж західним партнерам продукції з філії “Іршанський ГЗК” та планує вивести її на довоєнний рівень виробництва вже до кінця 2023 року.