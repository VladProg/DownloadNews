Нафтогазова компанія Shell звернулася до лондонського суду з позовом та вимагає від Greenpeace компенсації через багатоденну акцію протесту на судні Boskalis.

Як повідомляє Укрінформ з посиланням на NOS, приводом для позову стала акція на борту судна компанії Shell поблизу Канарських островів у січні, коли екоактивісти переслідували його на човнах та піднялися на борт за допомогою мотузок, протестуючи проти буріння свердловин.
“Shell вимагає компенсацію за цю дію. Інформаційне агентство Reuters ознайомилося з документом, у якому йдеться про 2,1 мільйона доларів”, - йдеться у повідомленні.
Зазначається, що Shell називає підняття екоактивістів на судно “незаконним і надзвичайно небезпечним”. У компанії кажуть, що поважають право на акції протесту, але вони мають бути безпечними та законними.
Нафтогазова компанія вимагає компенсувати витрати, пов'язані із затримкою доставки вантажів та гарантуванням додаткової безпеки, а також судові витрати.
Shell готова зменшити розміри компенсації до $1,4 млн, якщо екоактивісти відмовляться проводити акції протесту на будь-яких об'єктах нафтогазової інфраструктури компанії.
У свою чергу, Greenpeace оголосила, що виконає вимоги лише в тому випадку, якщо британська група Shell скоротить до 2030 року викиди на 45%.
Як повідомляв Укрінформ, британська нафтогазова компанія Shell понад рік торгує російським газом після обіцянки вийти з енергетичного ринку РФ.
Згідно з даними аналізу групи Global Witness, торік Shell брала участь у майже восьмій частині російського корабельного експорту газу.

У компанії заявили, що угоди з Росією були результатом “довгострокових договірних зобов’язань” і не порушують закони чи санкції.
9 травня танкер, що вміщує 160 тисяч кубічних метрів газу або скрапленого природного газу, вийшов із порту Сабетта на півострові Ямал на крайній півночі Росії. Цей вантаж був придбаний компанією Shell перед відправкою до кінцевого пункту призначення – Гонконгу.
Відповідно до інформації бази даних Kpler, проаналізованих Global Witness, це був один з восьми вантажів скрапленого природного газу, які британська компанія придбала у Ямалу цьогоріч.
У березні 2022 року Shell вибачилася за купівлю російської нафти та заявила про намір відмовитися від нафти і газу з Росії. Компанія заявила, що припинить купувати російську нафту і продасть свої автозаправні станції та інші підприємства в Росії. Shell припинила співпрацю з державним енергетичним гігантом “Газпром”.
Проте компанія продовжує приймати вантажі скрапленого природного газу з двох російських портів – з Ямалу та Сахаліну.
Фото: Greenpeace