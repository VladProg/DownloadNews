В Україні спостерігається тенденція до здешевлення яєць, цибулі та буряку; це пов'язано із збільшенням пропозиції від домогосподарств через теплу погоду, а також зі зменшенням попиту населення.


Про це повідомив голова комітету Верховної Ради з питань аграрної та земельної політики Олександр Гайду, передає Укрінформ із посиланням на сайт парламенту.
«Молода картопля, капуста, морква та буряк – усе це наприкінці травня, початку червня може піти в ціні на спад, коли збільшиться пропозиція від вітчизняних виробників. Чи суттєво впадуть ціни на продукти – сказати важко, адже логістика значно здорожчала під час війни. Але є надія, що цього року буде більше фруктів, овочів та баштанних з деокупованих районів Херсонщини. А це може позначитись і на зменшенні ціни на ці продукти», - переконаний народний депутат.
За його словами, цього року відновлюється вирощування овочів на Одещині, в центральних та західних регіонах, що теж може вплинути на зниження цін на овочі та фрукти.
Також із початку року на 20% знизилась ціна на гречану крупу.
«Очікуємо, що ціна на гречку збережеться на тому рівні, що й зараз, адже і цього року аграрії збільшують вирощування та виробництво цієї культури», - резюмував Гайду.
Як повідомлялось, станом на початок травня всіма категоріями господарств посіяно 2,32 млн га зернових та зернобобових культур.