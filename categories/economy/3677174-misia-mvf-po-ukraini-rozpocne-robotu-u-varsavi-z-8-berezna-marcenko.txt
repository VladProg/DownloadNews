З 8 по 15 березня у Варшаві працюватиме місія Міжнародного валютного фонду, де будуть обговорюватись параметри потенційної майбутньої програми.

Як передає Укрінформ, про це сказав міністр фінансів Сергій Марченко в ефірі національного телемарафону.
"Найближчі наші орієнтири - це місія (МВФ - ред.) яка буде найближчим часом у Варшаві, з 8 по 15 березня. Де ми будемо обговорювати параметри потенційної майбутньої програми. Там узгоджуватимемо і умови, і обсяги", - сказав Марченко.
Він зазначив, що говорити про конкретні деталі поки ще зарано, адже є багато питань внутрішніх дискусій МВФ, тому Україні доведеться попрацювати.
"Думаю, знайдемо необхідні рішення, щоб, починаючи вже з квітня, у нас була повноцінна програма з Фондом", - сказав Марченко.
Як повідомляв Укрінформ, директор-розпорядник МВФ Крісталіна Георгієва відвідала Україну з візитом. Вона високо оцінила діяльність Української держави та всіх інституцій, які продовжують роботу попри повномасштабне російське вторгнення.
Прем’єр-міністр Денис Шмигаль провів у Києві зустріч із очільницею Міжнародного валютного фонду Крісталіною Георгієвою та командою МВФ і повідомив, що в Україні розраховують на старт нової програми обсягом понад 15 млрд доларів. Планується, що програма з МВФ складатиметься з двох частин: негайна фінансова підтримка та підтримка структурних реформ, що сприятимуть відновленню.