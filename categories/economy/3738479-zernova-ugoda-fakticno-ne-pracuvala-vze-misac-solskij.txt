Чорноморська зернова ініціатива практично не працювала вже протягом місяця, тож заява Росії про фактичний вихід з домовленостей не стала несподіванкою.

Про це міністр аграрної політики та продовольства Микола Сольський сказав в ефірі телемарафону «Єдині новини», повідомляє кореспондент Укрінформу.
«Протягом останнього місяця ми жили в умовах, коли юридично угода працювала, а фактично, практично не працювала. Тому що кількість кораблів була зведена до мінімуму, і ми, в принципі, і так вивозили вже якимись іншими маршрутами. Нові кораблі не заходили. Бізнес розумів, що шанси на продовження (угоди - ред.) під питанням. Це не є щось нове. Те, що ми до цього готові – так. Те, що це для нас складніше - це також правда. Те, що ми хочемо відновлення цього коридору – це також очевидно», - розповів урядовець.
Міністр підкреслив, що поки триває розв’язана Росією війна, питання безпеки завжди буде актуальним. Дії росіян неможливо передбачити, однак це «не є підставою для нас зупинитися і чекати».
Сольський нагадав, що з квітня минулого року Україна активно використовувала свої дунайські порти та канали, які пролягають через територію Румунії. Він також подякував Хорватії за пропозицію надати свої порти, однак пояснив, що цей маршрут «частково життєздатний, там немає панацеї».
«Жоден порт не вирішить усіх проблем. Це маршрут, який умовно йде через Закарпаття, Угорщину, у першу чергу для контейнерів. Не нове, у нас є компанії, які це пробували, об’єм цей – сотні тисяч, а нам треба мільйони», - пояснив Сольський.
Крім того, він зауважив, що при такому підході можна було б задіяти порти Словенії, Італії, а також Литви, Латвії, Німеччини, Нідерландів.
Коментуючи заяву п’яти країн ЄС щодо вимоги продовжити заборону на імпорт української сільськогосподарської продукції, Сольський наголосив, що це питання має обговорюватись і вирішуватись спільно з Єврокомісією, однак Україна не просить багато, а лише наполягає на звичайних правилах вільної торгівлі.
«Ми намагаємося з тверезою головою, але з твердим наміром захистити своїх фермерів й інтереси вести це спілкування. На мою думку, у нас є моменти, які треба обговорювати, які дадуть шанс вийти гідно з цієї ситуації всім учасникам», - сказав міністр.
Як повідомляв Укрінформ, Росія 17 липня оголосила про припинення угоди з Туреччиною та ООН щодо Чорноморської зернової ініціативи.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони продовжили до 15 вересня.
Міністри сільського господарства цих країн 19 липня ухвалили спільну заяву з вимогою продовження дії заборони до кінця року.