Ціни на нафту зростають у понеділок, 12 грудня, після рекордного більш ніж за вісім місяців падіння за підсумками минулого тижня.

Як передає Укрінформ, про це повідомляє enkorr.
Вартість лютневих ф'ючерсів на сорт Brent на лондонській біржі ICE Futures становить $76,53 за барель, що на $0,43 (0,57%) вище за ціну на закриття попередньої сесії. За підсумками торгів минулої п'ятниці ці контракти здешевшали на 5 центів (0,1%), до $76,1 за барель.
Ціна ф'ючерсів на нафту WTI на січень на електронних торгах Нью-Йоркської товарної біржі (NYMEX) становить 71,59 за барель, що на $0,57 (0,8%) вище за підсумкове значення попередньої сесії. За підсумками минулої сесії контракт знизився у ціні на $0,44 (0,6%), до $71,2 за барель.
За підсумками минулого тижня Brent знизилася в ціні на 11,1%, WTI – на 11,2%. Обидва контракти завершили торги на мінімумах із грудня 2021 року.
Головним негативним чинником для нафтових котирувань минулого тижня стали побоювання з приводу рецесії у світовій економіці й попиту на паливо у Китаї.
Трейдери бояться, що на тлі даних про збереження високого рівня ділової активності в США і досить високої інфляції Федрезерв продовжить дотримуватися жорсткої грошово-кредитної політики і не поспішатиме зі зниженням ставок. Це може сповільнити економічне зростання у Сполучених Штатах й у світі загалом або навіть призвести до глобальної рецесії, що зменшить попит на паливо.
Крім того, інвестори оцінювали запровадження «стелі» цін на російську нафту і новини про послаблення коронавірусних обмежень у Китаї. Старший аналітик DTV Трой Вінсент нагадав про вислів «купуй на чутках, продавай на фактах», зазначивши, що минулого тижня настав час фактів.
Тим часом кількість нафтових діючих бурових установок у США минулого тижня скоротилася на 2 одиниці й склала 625, повідомила нафтосервісна компанія Baker Hughes. Показник знизився вперше за шість тижнів.