Надходження до Пенсійного фонду України від єдиного соціального внеску (ЄСВ) у січні – вересні 2023 року становили 307,7 млрд грн, що на 11,2 млрд більше запланованого.

Про це повідомляє пресслужба ПФУ у Фейсбуці, передає Укрінформ.

Згідно з оприлюдненими оперативними даними, упродовж січня - вересня 2023 року до бюджету Пенсійного фонду фактично надійшло 307,7 млрд грн від сплати єдиного соціального внеску, розподіленого на загальнообов’язкове державне пенсійне страхування. Це на 11,2 млрд грн більше, ніж було заплановано.

Загалом власні доходи ПФУ (частина соціального внеску + інші платежі) за 9 місяців 2023 року становили 335,6 млрд грн, що на 49,2 млрд грн більше, ніж за січень - вересень 2022 року.

Зазначається, що з державного бюджету на фінансування пенсійних виплат упродовж дев’яти місяців 2023 року було перераховано 186,9 млрд грн (+37,5 млрд грн до показників 2022 року).
На виплату житлових субсидій та пільг до ПФУ надійшло 25,5 млрд грн, на виплати за програмою загальнодержавного соціального страхування – 20,7 млрд грн.
Як повідомлялося, 7 серпня у Верховній Раді зареєстрований проєкт Закону про внесення змін до деяких законодавчих актів України щодо адміністрування єдиного внеску на загальнообов’язкове державне соціальне страхування (реєстр. №9569), яким пропонується з 1 січня 2024 року об’єднати адміністративні структури та покласти адміністрування єдиного внеску на загальнообов’язкове державне соціальне страхування на Пенсійний фонд України.
Фото: Shutterstock