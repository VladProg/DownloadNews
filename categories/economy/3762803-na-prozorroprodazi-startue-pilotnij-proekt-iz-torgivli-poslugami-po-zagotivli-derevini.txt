ДП “Ліси України” розпочинає в декількох регіонах України пілотний проєкт із торгів послугами по заготівлі деревини на платформі Prozorro.Продажі.

Про це повідомив в. о. генерального директора ДП «Ліси України» Юрій Болоховець у Фейсбуці, передає Укрінформ.
“З наступного року заготівлю плануємо повністю переводити на відкриті торги. Це кілька мільярдів гривень на рік, які лісгоспи витрачали на підрядників за прямими договорами”, - написав Болоховець.
Він додав, що фахівці ДП “Ліси України” зараз аналізують ринок та працюють над розробкою технічних вимог. Очікується, що перехід на Prozorro.Продажі сприятиме створенню конкурентного ринку, збільшенню відрахувань у бюджети всіх рівнів та зменшенню випадків незаконної заготівлі.
“Це наступний етап антикорупційної реформи у державному лісовому господарстві. На першому етапі ми заборонили прямі договори і передали реалізацію деревини на спеціалізовані біржі. На другому – перевели на Prozorro основні закупівлі ДП «Ліси України» – від палива до будівництва доріг. На третьому етапі – відмовилися від нерентабельних переробних виробництв та почали передавати їх у Фонд державного майна”, - зазначив Болоховець.
За його словами, заготівля через Prozorro. Продажі стане четвертим етапом антикорупційної програми.
“Антикорупційна програма «Лісів України» включає і багато інших заходів. Ми посилюємо інструменти контролю, переводимо їх у електронну форму. Зменшуємо частку готівкових розрахунків. Проводимо аудит роботи керівників у регіонах. Але раз і назавжди проблему корупції можна подолати лише інституційними реформами. Створенням системи, яка мінімізує «фактор чиновника», яка запроваджує прозорі та відкрити правила гри для бізнесу”, - заявив керівник держпідприємства.
Як повідомлялося, у 2022 році в Україні створено єдине державне спеціалізоване лісогосподарське підприємство «Ліси України», до якого приєднали більшість спеціалізованих державних лісогосподарських підприємств.
ДП «Ліси України» за перші 8 місяців 2023 року отримало понад 2 млрд грн чистого прибутку.