Після ремонту у свій перший рейс готується вийти суховантаж «Вилково», який довготривалий час перебував у бербоут-чартері приватної компанії.

Про це повідомив у Фейсбуці генеральний директор ПрАТ «Українське Дунайське пароплавство» Дмитро Москаленко, передає Укрінформ.
«Вилково» завантажується для першого рейсу. Суховантаж починає роботу після тривалого капітального ремонту та отримання документів Регістру», - йдеться в повідомленні.

Москаленко нагадав, що суховантаж довгий час перебував у бербоут-чартері (фрахтування порожнього судна, без екіпажу – ред). Минулого року від такого роду партнерства в УДП відмовилися. Оскільки ставки на оренду значно нижчі, ніж почало заробляти само пароплавство. До того ж в умовах фрахту судно належним чином не обслуговувалося і було залишено у абсолютно «вбитому» стані.
За словами очільника компанії, зараз юристи опрацьовують варіанти стягнення компенсації за неналежне утримання судна, але договір укладався з типовою офшорною «пустишкою» і шанси притягнути реальних бенефіціарів цієї схеми до відповідальності досить незначні.
«Вилково» – універсальне суховантажне судно, призначене для перевезення генеральних, навалочних вантажів різної номенклатури, зерна, контейнерів. Було проведено його капітальний ремонт.
Як повідомлялося, Дунайське пароплавство у жовтні 2023 року повернуло з оренди останнє з трьох суден морського флоту – суховантаж «Ізмаїл». У 2022 році було повернено «Вилково» та «Рені».
Фото: Дмитро Москаленко/ Фейсбук