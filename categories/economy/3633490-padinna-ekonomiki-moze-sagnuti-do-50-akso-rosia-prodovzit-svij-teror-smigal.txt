Падіння ВВП України у наступному році може сягнути до 50%, якщо росія продовжуватиме свій терор.

Про це заявив Прем’єр-міністр Денис Шмигаль на Форумі з економічної стійкості та реконструкції України, що проходить у Парижі, повідомляє кореспондент Укрінформу.
"Скорочення української економіки прогнозується на рівні 35-40%, а у разі якщо терористична діяльність росії проти нашої країни буде продовжена, ми можемо втратити ще плюс 10% до цих цифр. Тобто, до 50% нашого ВВП в цьогорічному вимірі", - сказав Шмигаль.
Він наголосив, що вже понад два місяці росія систематично та інтенсивно атакує ракетами та дронами українську енергетичну систему: "Цинічно у розпал зими, аби найбільше зруйнувати та щоб якомога більше людей замерзло. Звичайно, причина цього - зламати українське суспільство та спричинити чергову хвилю цунамі міграції до Європейського Союзу".
За словами глави українського уряду, ця зима для українців буде найскладнішою, адже внаслідок ракетних обстрілів постраждало 40-50% енергетичної інфраструктури. Українці живуть в умовах обмеження постачання електроенергії та тепла.
"Звичайно, ми маємо докладати зусиль та створити інфраструктуру, яка буде допомагати людям вижити протягом цієї зими. І це процес швидкого відновлення для виживання - так ми його називаємо. За ним слідом буде йти й відновлення після завершення війни", - зазначив Прем'єр-міністр.
Як повідомлялося, під час міжнародної конференції у Франції було акумульовано майже 1 млрд євро на допомогу Україні для проходження зимового періоду.