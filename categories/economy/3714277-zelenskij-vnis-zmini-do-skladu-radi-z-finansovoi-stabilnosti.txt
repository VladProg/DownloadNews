Президент України Володимир Зеленський вніс зміни до Положення про Раду з фінансової стабільності.

Як передає Укрінформ, відповідний указ №301/2023 опубліковано на сайті глави держави.
Згідно з документом, до складу Ради входять голова Національного банку України (за згодою), перший віцепрем'єр – міністр економіки, міністр фінансів, голова Національної комісії з цінних паперів та фондового ринку, директор – розпорядник Фонду гарантування вкладів фізичних осіб, двоє заступників голови НБУ та заступник міністра фінансів, визначені своїми керівниками, і заступник керівника Офісу Президента, до відання якого належать питання економічної політики, що беруть участь у її роботі на громадських засадах.
Засідання Ради є правомочним, якщо на ньому присутні щонайменше сім членів, зокрема не менше ніж по одному представнику від Національного банку та Міністерства фінансів.
Рішення приймаються кваліфікованою більшістю голосів присутніх на засіданні членів Ради (щонайменше шістьма голосами, якщо участь у засіданні беруть семеро членів, або не менше ніж сімома голосами, якщо учасників засідання восьмеро або дев'ятеро).
Як повідомлялося, згідно з указом Президента від 24 березня 2015 року, Раду з фінансової стабільності було утворено у складі голови НБУ (за згодою), міністра фінансів, голови Нацкомісії з цінних паперів та фондового ринку, директора – розпорядника Фонду гарантування вкладів фізичних осіб, двох заступників голови НБУ та заступника міністра фінансів, а також заступника керівника ОП, до відання якого входять питання економічної політики, що беруть участь у її роботі на громадських засадах.
Фото: ОП