Україна у 2022 році втратила до 10 млн тонн потенційного врожаю через окупацію територій.

Про це сказав перший заступник міністра аграрної політики та продовольства Тарас Висоцький під час пресконференції в Медіацентрі Україна — Укрінформ.
"Ми оцінювали, що з тих площ, які на окупованих територіях, можна було б зібрати близько 10 млн тонн. У цього врожаю різна доля: десь вкрадено, десь спалено", - заявив він.
За словами Висоцького, завдяки інформації, зібраній через супутники, точно відомо про втрату 500 тис. тонн зерна.
Заступник міністра зазначив, що остаточні втрати можна буде підрахувати після деокупації територій.
Як повідомляв Укрінформ, у 2022 році в Україні аграрії засіяли 80% від площ, засіяних торік.
Фото: Євген Малолєтка для @apnews