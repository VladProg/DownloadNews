Через сприятливі погодні умови споживання газу в Європі знаходиться на максимально низькому рівні, а сховища газу заповнені на понад 80%.

Як передає Укрінформ, таку думку висловив очільник НАК «Нафтогаз України» Олексій Чернишов у Фейсбуці.
«Через теплу як для зими погоду споживання газу в Європі знаходиться на максимально низькому рівні. Водночас європейські сховища газу заповнені на понад 80%, що перевищує показник минулого року на більш як 20%.Тоді як ціни на газ в Європі опустилися до рівня до 24 лютого 2022 року», – підкреслив Чернишов.
За словами очільника Нафтогазу, Україна сподівається на повне газове ембарго росії, а також працює над збільшенням власного видобутку газу.
«Демократичний світ повинен знищити економіку ворога — це критична умова його капітуляції», - додав Чернишов.
Як повідомлялося, наприкінці минулого року міністри енергетики ЄС дійшли спільного рішення щодо запровадження механізму ринкової корекції та обмеження ціни на закупівлю природного газу з метою стабілізації ситуації на енергетичному ринку Євросоюзу. Вона становитиме 180 євро за мегават/годину.