Рівень води у ставку-охолоджувачі Запорізької атомної електростанції станом на 17 липня 2023 року залишається стабільним.

Як передає Укрінформ, про це повідомляє НАЕК «Енергоатом» у Телеграмі.
«Попри підрив російськими окупантами греблі Каховської ГЕС, ситуація залишається стабільною та контрольованою. Станом на 09:00 17 липня фіксується незначне зниження рівня води у ставку-охолоджувачі. Наразі він становить 16,43 м», – йдеться у повідомленні.
Зауважується, що рівень води в каналі ТЕС, звідки за необхідності підживлюється ставок ЗАЕС, становить 10,86 м. Протягом останнього часу рівень води в каналі суттєво не падає, його показники вже не залежать від Каховського водосховища, яке знищили рашисти.
Як повідомлялося, росіяни 6 червня підірвали греблю Каховської гідроелектростанції. Через неконтрольоване зниження рівня водосховища була загроза для тимчасово окупованої ЗАЕС, адже вода з нього необхідна для того, щоб станція отримувала підживлення для конденсаторів турбін і систем безпеки. Зараз для охолодження системи використовується вода зі ставка-охолоджувача.
Фото: Костянтин Ліберов