Український бізнес просить ООН докласти всіх зусиль для продовження дії «зернової ініціативи» і включити до переліку транспортних вузлів, що в ній задіяні, Миколаївський морський торговельний порт.

Про це йдеться в офіційному зверненні Європейської бізнес-асоціації (EBA), повідомляє Укрінформ.
«Європейська бізнес-асоціація звернулась до ООН та Посольства Республіки Туреччина в Україні з проханням зробити все можливе для продовження дії «зернової ініціативи», включаючи розгляд питання Миколаївського морського портового вузла», - йдеться в повідомленні.
В EBA зазначають, що станом на зараз в портах Великої Одеси є певні логістичні труднощі. Зокрема, на початку жовтня кількість перевірок суден з українською аграрною продукцією Спільним координаційним центром зменшилась до 15 на добу. Це, на думку експертів, призведе до скорочення завантаженості і збільшення часу простою суден, а відтак – до збільшення витрат судновласників та експортерів зерна. Що, своєю чергою, впливатиме на ціни на українське продовольство.
За підрахунками аналітиків, для успішного проходження всіх етапів «зернової ініціативи» необхідно не менше 25 перевірок суден на добу.
Крім того, учасники ринку занепокоєні, що при існуючій затримці з перевірками багато суден можуть застрягти в Босфорі, очікуючи на цю перевірку, яка може взагалі не відбутися, якщо "зернова ініціатива" не буде продовжена.
Також з метою збільшення експортних потужностей та для розширення географії "зернової ініціативи" Асоціація закликає включити до неї Миколаївський морський портовий вузол як провідний український експортний хаб.
Як повідомлялося, у Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
За даними Мінінфраструктури, загалом від часу виходу першого судна з українським продовольством експортовано 6,39 млн тонн агропродукції. Загалом з українських портів вийшли 282 судна з агропродукцією, яка була відправлена до країн Азії, Європи та Африки.