Модель оподаткування «10-10-10» може бути винесена на публічне обговорення протягом найближчих місяців, однак перед її втіленням, спершу потрібно досягнути консенсусу в середині держави та отримати згоду міжнародних партнерів.

Як передає Укрінформ, таку думку в інтервʼю LB.ua висловив заступник очільника Офісу Президента з економічних питань Ростислав Шурма.
"Щодо програми «10-10-10». Чесно кажучи, ми її не планували виносити на публічне обговорення ще протягом місяця-двох. Але вже просто невеличка згадка про податкову реформу викликала такий резонанс у суспільстві і бізнес-середовищі. Це говорить лише про одне – що з боку суспільства, з боку бізнесу є величезний запит на зміну податкової моделі. Можна довго дискутувати, якою вона повинна бути: якою була озвучена чи трошки інакшою, але точно запит на це є. Тепер щодо самої моделі. Її каркас, концепція розроблені. Причому до найменших деталей. Фінансова модель порахована, рішення це є надзвичайно відповідальним, усередині команди воно неодноразово проговорювалось. Є ті, хто його підтримує, є ті, хто має якусь свою окрему думку чи не підтримує", - зазначив Шурма.
Він зауважив, що стосовно цієї моделі оподаткування лишається кілька важливих речей, які треба обов'язково зробити. По-перше – досягнути консенсусу всередині, чи це дійсно оптимальна модель з погляду бізнесу, з погляду всіх інституцій влади. Друге – нам потрібно буде отримати згоду наших міжнародних партнерів, тому що ми прекрасно розуміємо, що близько 50 відсотків витратної частини бюджету сьогодні фінансується за рахунок наших міжнародних партнерів. Тому міняти податкову модель, не проговоривши з ними, напевно, буде не зовсім коректно.
"Це має відбутися протягом найближчих місяців. Остаточний консенсус щодо цієї чи іншої моделі. І вже після цього буде вноситись відповідний законопроєкт. Якщо ми бачимо, що ця модель приймається всіма, почнеться законодавчий процес. Якщо буде необхідно відкоригувати цю модель за підсумками обговорення, то, безумовно, ми її відкоригуємо", - зауважив Шурма.
Він підкреслив, що наразі немає остаточно затвердженої моделі, хоча є базова її концепція. Також ще не прийняті рішення стосовно строків введення цієї моделі.
"Усе буде напрацьовано протягом найближчих двох місяців, і буде прийнято рішення, та терміни запровадження цієї моделі", - підкреслив Шурма.
Як повідомляв Укрінформ, Прем‘єр-міністр України Денис Шмигаль повідомив під час пресконференції 14 вересня, що Кабінет Міністрів найближчим часом не планує вносити зміни до Податкового кодексу.