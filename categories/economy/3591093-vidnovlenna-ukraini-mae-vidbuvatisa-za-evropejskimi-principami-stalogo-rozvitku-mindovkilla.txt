Не треба чекати закінчення війни, щоб почати будувати економіку на засадах сталого розвитку. Це ми вже робимо, створюючи для бізнесу відповідні умови для розвитку.

Як передає Укрінформ, на цьому наголосив заступник міністра захисту довкілля та природних ресурсів України Євген Федоренко під час другого Міжнародного форуму сталого розвитку.
«Шляхи і принципи, закладені в основу Плану відновлення України, свідчать про те, що наша країна вже перебуває на «зеленому» шляху відновлення за європейськими принципами і цінностями. Тобто ми вже можемо створювати умови для бізнесу, щоб він мав можливості для побудови економіки на засадах сталого розвитку», - сказав Федоренко.
Він наголосив, що нині в Міндовкіллі активно працюють над створення нормативно-правової бази для полегшення умов ведення бізнесу. Зокрема, він згадав про реформу у сфері управління відходами.
«Це величезна реформа. Тільки в цій сфері міністерство має прийняти понад 10 законів і близько 30 нормативних актів. Але нехай бізнес не лякається. Фактично йдеться про створення цивілізованого ринку відходів. У нас з’являться десятки, а то і сотні тисяч нових робочих місць. Україна отримає роздільний збір сміття, чого в нас немає. З’явиться сировина і переробна промисловість. Буде промисловість – буде і ринок», - пообіцяв заступник міністра.
За його словами, ухвалення нормативно-правових актів, які стимулюють бізнес до розвитку, полегшують йому умови роботи, замінюють «радянські регламенти і стандарти» сучасними європейськими директивами, і є справжньою дерегуляцією.
Як повідомлялося, Верховна Рада 20 червня ухвалила Закон «Про управління відходами». Він є рамковим, на його основі будуть розроблені кілька секторальних законів на шляху до цивілізованого управління відходами з огляду на майбутнє членство України в Євросоюзі.