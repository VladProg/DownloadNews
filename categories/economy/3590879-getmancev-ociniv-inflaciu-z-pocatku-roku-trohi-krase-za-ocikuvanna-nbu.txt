За підсумками січня-вересня 2022 року рівень інфляції є трохи кращим за останні очікування НБУ, тому це дає підстави очікувати, що за підсумками року споживча інфляція втримається у межах до 30%.

Про це повідомив голова комітету ВР з питань фінансів, податкової та митної політики Данило Гетманцев у Телеграмі, передає Укрінформ.
"Річна споживча інфляція прискорилась із 23,8% у серпні до 24,6% у вересні. Ціни за вересень зросли на 1,9%. Через сезонні фактори, найбільшими темпами у вересні подорожчали яйця - відразу на 22,7%. Водночас, лідером здешевлення стала овочева продукція - "мінус" 10,4% за місяць", - йдеться в повідомленні.
Зі словами Гетманцева, інфляція залишається висхідною, але контрольованою.
"І що важливо, за підсумками 9 місяців вона є трохи кращою за останні очікування НБУ, який передбачав річну інфляцію на рівні 25,6% у вересні. Це дає обережний оптимізм очікувати, що за підсумками року споживча інфляція втримається у межах до 30%", - зазначив Гетманцев.
Як повідомляв Укрінформ, в Україні за березень-вересень 2022 року інфляція становить 18,3%.
За оцінками Національного банку, прогноз інфляції на кінець 2022 року може бути переглянутий у бік зниження та становити менше 30%.