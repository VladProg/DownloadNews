Україна отримає від Світового банку 529,9 млн дол. США додаткового фінансування для нагальних потреб.

Як передає Укрінформ, відповідну угоду підписав міністр фінансів Сергій Марченко та Регіональний директор Світового банку у справах Східної Європи (Україна, білорусь та Молдова) Аруп Банерджі, повідомляє пресслужба міністерства.
Зазначається, що сума позики становить 529,9 млн дол. США. Ці кредитні кошти буде надано на пільгових умовах під гарантії Великої Британії та Данії: термін погашення кредиту – 19 років із п’ятирічним пільговим періодом. Процентна ставка – 0,25% річних (нараховується на невикористану частину позики).
«Залучені кошти дозволять зберегти дієвість та стійкість функціонування української системи державного управління, надалі фінансувати нагальні соціальні потреби в умовах воєнного стану», - зазначив під час підписання Марченко.
Кошти позики буде спрямовано до загального фонду Державного бюджету України на відшкодування виплат на оплату праці співробітників бюджетної сфери, забезпечення пенсійних виплат та окремих програм державної соціальної допомоги, підтримку малозабезпечених сімей, дітей-інвалідів та інвалідів з дитинства, ВПО, а також на оплату медичних послуг за програмою медичних гарантій тощо.
Як повідомляв Укрінформ, Світовий банк у листопаді 2022 року може затвердити пакет додаткової фінансової допомоги для України на суму 1 млрд доларів.