Суд наклав арешт на всі корпоративні права в Україні, що належали підсанкційним російським олігархам Михайлу Фрідману, Петру Авену та Андрію Косогову.

Про це повідомила Служба безпеки України, передає Укрінформ.
Як нагадали в СБУ, згадані особи входять до оточення Президента Росії Володимира Путіна та причетні до «схем» масштабного фінансування російської збройної агресії.
Судове рішення стосується 20 компаній і фінансово-кредитних установ, якими кремлівські олігархи володіють як кінцеві бенефіціари або через підконтрольні офшорні компанії.
Вартість арештованих корпоративних прав становить понад 17 млрд грн. Серед заблокованих активів – фінансові і страхові компанії, підприємства мобільного зв’язку та сфери ІТ, а також заводи мінеральних вод.
«Арешт цього майна не дозволить російським власникам «переписати» його на підставних осіб, щоб уникнути подальшої передачі активів в дохід України», – пояснили в СБУ.
Як повідомляв Укрінформ, у вересні СБУ оголосила російському олігарху Фрідману підозру у фінансуванні дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України.