У сервісі єЧерга запущено нову послугу для міжнародних перевізників – можливість відслідковувати статус транспортного засобу в загальній черзі.

Про це у Фейсбуці повідомляє Міністерство розвитку громад, територій та інфраструктури України, передає Укрінформ.
«Міністерство розвитку громад, територій та інфраструктури запускає нову послугу для міжнародних перевізників у рамках проєкту єЧерга – можливість відслідковувати всі онлайн-бронювання в особистому кабінеті», - йдеться в повідомленні.
Наголошується, що нова опція стала доступною завдяки інтеграції систем єЧерга та «Шлях».
Перевірити статус всіх автомобілів в електронній черзі можна в особистому кабінеті системи «Шлях» у вкладці «Моя єЧерга». Зокрема, перевізник може переглянути транспортні засоби, зареєстровані в електронній черзі, статус авто в єЧерзі, дані про підприємство, транспортний засіб, причіп, номер вантажної митної декларації.
Як повідомлялося, з 1 серпня Міністерство розвитку громад, територій та інфраструктури запустило тестування послуги електронного запису для перетину кордону автобусами. Наразі тестування охоплює вісім пунктів пропуску, регулярні та нерегулярні маршрути. За його результатами стане доступною послуга слотування – можливість обрати час перетину кордону відповідно до розкладу руху автобуса.