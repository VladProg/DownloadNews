У січні-березні 2023 року із держбюджету на соціальні виплати було направлено 117,3 млрд грн, з них 68 млрд грн було спрямовано на фінансове забезпечення пенсій.

Про це повідомляє пресслужба Міністерства фінансів України, передає Укрінформ.
«У січні ‒ березні 2023 року із держбюджету на соцвиплати було спрямовано 117,3 млрд грн, зокрема у березні – 40,7 млрд гривень», - йдеться в повідомленні.
За даними Мінфіну, з цих коштів на фінансове забезпечення виплати пенсій, надбавок та підвищень до пенсій, призначених за пенсійними програмами, та дефіциту коштів Пенсійного фонду України було направлено 68 млрд грн, з них у березні – 22,7 млрд грн.

Інфографіка: Мінфін

На соціальний захист громадян, які потрапили у складні життєві обставини, було направлено 25,8 млрд грн, із них у березні – 9 млрд грн.
На підтримку малозабезпечених сімей та надання пільг і житлових субсидій громадянам пішло 17,2 млрд грн, із них у березні – 6,6 млрд грн.
Ще 6 млрд грн було спрямовано на соціальний захист дітей та сім’ї, із них у березні – 2,1 млрд грн.
На соціальний захист осіб з інвалідністю було направлено 0,3 млрд грн, із них у березні – 0,3 млрд гривень.
Як повідомлялося, протягом січня-березня 2023 до бюджету Пенсійного фонду фактично надійшло 94,6 млрд від сплати єдиного соціального внеску. Загалом власні доходи ПФУ (частина соціального внеску + інші платежі) за вказаний період склали 102,0 млрд грн, що на 17,2 млрд грн більше, ніж за січень-березень 2022 року.