Ціни на нафту помірно підвищуються у п'ятницю, 4 серпня, після активного зростання за підсумками минулої сесії, спричиненого рішенням Саудівської Аравії продовжити скорочення видобутку.

Як передає Укрінформ, про це повідомляє enkorr.
Ціна жовтневих ф'ючерсів на сорт Brent на лондонській біржі ICE Futures становить $85,26 за барель, що на 12 центів (0,14%) вище за показник на закриття попередньої сесії. У четвер ці контракти здорожчали на $1,94 (2,3%) – до $85,14 за барель.
Котирування ф'ючерсів на WTI на вересень на електронних торгах Нью-Йоркської товарної біржі (NYMEX) підвищилися на 17 центів (0,21%) і становили $81,72 за барель. За підсумками попередньої сесії вони зросли на $2,05 (2,6%) – до $81,55 за барель.
Обидві марки можуть завершити у плюсі шостий тиждень поспіль.
Ер-Ріяд продовжує додаткове добровільне скорочення видобутку нафти на 1 млн барелів на добу (б/д) на вересень, повідомило державне агентство королівства з посиланням на офіційне джерело в Міністерстві енергетики. Таким чином, фактичний рівень нафтовиробництва в Саудівській Аравії наступного місяця очікується на рівні 9 млн б/д.
Це скорочення є доповненням до оголошеного у квітні обмеження видобутку на 500 тис. б/д, яке триватиме до кінця 2024 року.
Крім того, Росія в рамках зусиль із забезпечення балансу ринку продовжить добровільне скорочення у вересні постачань на зовнішні ринки, тепер на 300 тис. б/д через зниження експорту на зазначену величину, заявив віцепрем'єр РФ алєксандр новак.
Інвестори чекають на засідання міністерського моніторингового комітету ОПЕК+ (JMMC) у п'ятницю, хоча він і навряд чи порекомендує будь-які зміни в політиці видобутку, пише MarketWatch.