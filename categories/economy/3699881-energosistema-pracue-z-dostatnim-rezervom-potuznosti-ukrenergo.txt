Станом на 24 квітня енергосистема працює із резервом потужності, повністю забезпечуючи потреби споживачів, енергетики продовжують ремонтні роботи на всіх пошкоджених об’єктах високовольтної мережі.

Як передає Укрінформ, про це повідомляє НЕК «Укренерго» у Телеграмі.
«Виробництво електроенергії повністю забезпечує потребу споживачів. Водопілля зменшилося, але все ще триває. Гідроелектростанції працюють упродовж всієї доби, а також збільшують роботу у ранкові та вечірні години, покриваючи піки споживання. В енергосистемі наявний певний резерв потужності», – йдеться у повідомленні.
Зазначається, що ремонтні бригади Укренерго працюють на всіх об’єктах високовольтної мережі, які зазнали російських атак. У пріоритеті – відновлення надійності живлення.
«Проведені аварійно-відновлювальні роботи та частково повернуто в роботу обладнання на одній з підстанцій на сході країни, яка понад 5 разів була атакована ракетами та дронами росіян», – додали в Укренерго.
Як повідомлялося, за результатами нової спільної оцінки Програми розвитку ООН та Світового банку, збитки, завдані енергетичній, газовій та тепловій інфраструктурі України, перевищують 10 млрд дол.