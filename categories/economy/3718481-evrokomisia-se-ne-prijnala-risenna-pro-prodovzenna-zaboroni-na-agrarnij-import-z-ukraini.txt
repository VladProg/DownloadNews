Європейська Комісія все ще обговорює ймовірні торговельні захисні заходи щодо імпорту сільськогосподарської продукції з України до п’яти сусідніх країн ЄС, але остаточне рішення щодо цього ще не прийнято, й може бути оголошене наприкінці дня.

Про це у Брюсселі під час брифінгу повідомила речниця Єврокомісії з питань сільського господарства й торгівлі Міріам Гарсія Феррер (Miriam Garcia Ferrer), повідомляє кореспондент Укрінформу.
«На цій стадії поки не було прийнято жодного рішення, обговорення триває. Ми повідомимо, коли рішення буде прийнято, що, ймовірно, відбудеться наприкінці дня сьогодні», - сказала речниця Єврокомісії.
Вона зазначила, що Єврокомісія перебуває у постійному контакті з урядом України та владою п’яти країн, яких можуть стосуватися такі обмеження імпорту сільськогосподарської продукції з України. За словами речниці, минулої п’ятниці відбулася перша зустріч координаційної платформи, створеної для вирішення цього питання, відповідно до заходів, що були погоджені 9 травня на рівні президента Єврокомісії Урсули фон дер Ляєн та Президента України Володимира Зеленського.
Зустріч координаційної платформи відбулася за участю п’яти країн ЄС (Польщі, Угорщини, Словаччини, Румунії й Болгарії – ред.) та розглянула шляхи вдосконалення роботи «коридорів солідарності» для підвищення ефективності транзиту української продукції через сусідні країни до пунктів призначення. Такі координаційні зустрічі проводитимуться регулярно.
Феррер нагадала, що ЄС надає Україні допомогу у зв’язку з важкою ситуацією, в якій країна опинилася після неспровокованого російського вторгнення. У цьому контексті ЄС щойно прийняв рішення ще на рік продовжити дію регуляторних правил, що скасовують тарифи та мита на продукцію з України. Це дасть змогу Україні продовжувати торгівлю не лише на ринку ЄС, але й з країнами за його межами.
«Обмежувальні заходи можуть бути спрямовані на те, щоб ці чотири види продукції (пшениця, кукурудза, насіння соняшнику й ріпаку – ред.) не могли отримувати дозвіл на ввезення в ці країни не для імпорту, а лише з метою транзиту. Обмеження будуть дуже короткий час і стосуються імпорту лише до згаданих країн. Вони не стосуються ринків інших країн ЄС або за його межами. Це дуже важливо, щоб продемонструвати нашу солідарність та підтримку для України», - додала Феррер.
Відповідаючи на запитання журналістів, вона нагадала, що Європейська комісія наполягає на скасуванні одноосібних обмежень на аграрний імпорт, які були введені сусідами України, та застосування, натомість заходів, що погоджені на рівні ЄС. На сьогодні єдиною країною, що не скасувала такі одноосібні заборони, залишається Угорщина, що не дозволяє Єврокомісії просуватися в реалізації допомоги для фермерів у п’яти згаданих країнах ЄС, для чого з резервного сільськогосподарського фонду ЄС виділив 100 мільйонів євро. Речниця зауважила, що Єврокомісія перебуває в контакті з угорською владою, та сподівається, що відповідне рішення буде прийнято вже невдовзі.
Як повідомлялося, 25 травня Рада ЄС схвалила регламент щодо продовження режиму безмитної торгівлі між ЄС та Україною, який продовжує призупинення всіх митних зборів, квот і заходів торговельного захисту щодо українського експорту в ЄС іще на рік, до червня 2024 року. Ці регуляторні правила набувають чинності з 6 червня поточного року.
Водночас, блокада чорноморських портів Російською Федерацією призвела до різкого збільшення обсягу перевезень українського зерна та інших сільськогосподарських товарів суходолом, через «коридори солідарності» на кордонах з країнами-сусідами, що суттєво вплинуло на внутрішній ринок цих країн та викликало протести з боку місцевих фермерів.
28 квітня Єврокомісія погодила з чотирма країнами-сусідами України – Болгарією, Угорщиною, Польщею і Словаччиною - пакет заходів, який мав виконуватися після того, як згадані країни скасують свої одноосібні дії проти аграрного імпорту з України. Цей пакет обмежує на територію згаданих країн, а також Румунії, імпорт чотирьох ключових продуктів з України – пшениці, кукурудзи, насіння ріпаку та соняшнику, хоча зберігає можливість транзиту таких товарів до інших країн ЄС та на світовий ринок.
Ці обмеження були чинними до сьогодні, 5-го червня, та можуть бути продовжені вже за умовами надзвичайних торговельних виключень, що передбачені новим режимом безмитної торгівлі між ЄС і Україною.
Напередодні, за підсумками зустрічі з міністрами сільського господарства ЄС, міністр аграрної політики й продовольства України Микола Сольський закликав ЄС не продовжувати обмежувальні заходи після 5-го червня, та назвав імовірне рішення про заборону українського сільськогосподарського імпорту до сусідніх країн «найгіршим із можливих».