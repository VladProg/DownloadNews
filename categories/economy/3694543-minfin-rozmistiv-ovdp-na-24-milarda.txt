Міністерство фінансів 11 квітня 2023 року на аукціоні з розміщення облігацій внутрішньої державної позики (ОВДП) залучило до державного бюджету 2,373 мільярда гривень в еквіваленті.

Як передає Укрінформ, про це повідомляє пресслужба міністерства у Фейсбуці.
"Мінфін сьогодні розмістив державні облігації на суму майже 2,4 млрд грн в еквіваленті", - йдеться в повідомленні.
Міністерство фінансів запропонувало інвесторам гривневі ОВДП: 95 млн грн під 18,5% з погашенням через 1 рік; 697 млн грн під 19,5% з погашенням через 1,2 роки; 738 млн грн під 19,6% з погашенням через 2 роки.
Також було запропоновано ОВДП в доларах на $23 млн під 4,85% з погашенням через 1 рік.
Як повідомляв Укрінформ, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня 2022 року. За словами Прем'єр-міністра України Дениса Шмигаля, торік за рахунок випуску військових облігацій було отримано майже 600 млрд грн.