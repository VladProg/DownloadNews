Європі та світу треба якомога швидше відмовитися від російського викопного палива, адже агресор використовує його як засіб політичного тиску.

Про це заявив міністр енергетики Герман Галущенко у панелі високого рівня «Перехід до чистої енергії як імператив національної безпеки» в рамках Глобального форуму щодо чистої енергії, передає Укрінформ із посиланням на Міненерго.
"росія піде на будь-які кроки, втрачатиме кошти, аби не втратити можливість політичного тиску. Зараз вона просто спалює свій газ, аби спровокувати значне зростання цін в Європі. Саме тому Європі і світу необхідно якнайшвидше відмовитись від російського викопного палива, адже ми маємо бути готові до будь-яких дій з боку росії", - сказав Галущенко.

Він наголосив, що росія використовувала і продовжує використовувати викопне паливо не лише в комерційних цілях, а й з метою політичного тиску на країни Європи та світу. Так, у 2021 році рф експортувала до Європи понад половину своїх нафти та нафтопродуктів, 74% газу та 32% вугілля.
"Зараз росія перекриває поставки газу до Європи, штучно підвищуючи ціни. І ця залежність вартує не лише грошей. Для України вона коштує життів наших громадян. Тому це більше ніж питання екології, це більше ніж питання ціни на електроенергію. Це питання безпеки і незалежності для всіх країн Європи", - зазначив міністр.
Галущенко також зауважив, що Україна має досвід енергетичних воєн із росією чи не з самого початку історії незалежності, адже агресор із метою політичного впливу раптово перекривав постачання газу до нашої держави.
Як повідомлялося, держави-члени ЄС хочуть упродовж кількох тижнів досягти обмеження цін на російську нафту.
Із 5 грудня набуває чинності нафтове ембарго ЄС проти росії. Водночас, із санкційного пакету був виключений нафтопровід "Дружба". Такі винятки країни ЄС погодили під тиском Угорщини, разом з якою російську нафту продовжать отримувати Чеська Республіка та Словаччина.
Фото: Герман Галущенко, ФБ