Антимонопольний комітет України оштрафував три компанії на загальну суму 14,39 мільйона гривень за змову на аукціоні з продажу майна ДП "Укрспирт".

Як передає Укрінформ, про це повідомляє пресслужба АМКУ.
"Антимонопольний комітет України 31 серпня 2023 року виніс рішення про визнання ТОВ «УКРСПЕЦПОСТАВКА», ТОВ «ФІНАНС-СЕРВІС ПЛЮС» (з 07.12.2020 змінено назву на ТОВ «СПИРТОВИЙ ЗАВОД «СУХОДОЛИ») і ТОВ «ГЛЕРМОНТ ТРЕЙД» причетними до вчинення порушення, передбаченого пунктом 4 частини другої статті 6, пунктом 1 статті 50 Закону України «Про захист економічної конкуренції» - антиконкурентні узгоджені дії, що стосуються спотворення результатів аукціону", - йдеться в повідомленні.
Зазначається, що мова йде про аукціон з продажу окремого майна Залозецького місця провадження діяльності та зберігання спирту ДП «Укрспирт», який проводився Регіональним відділенням Фонду державного майна України по Івано-Франківській, Чернівецькій та Тернопільській областях. Сума укладеного за результатами аукціону договору становила 96 012 000 грн (з ПДВ).
Комітет під час розслідування справи виявив обставини, що у своїй сукупності свідчили про вчинення зазначеними суб’єктами господарювання узгоджених дій, метою яких було усунення конкуренції між ними під час аукціону. Йдеться, зокрема, про такі докази, як ведення відповідачами спільної господарської діяльності, наявність комунікації між ними, обміну інформацією тощо.
За змову під час аукціону з продажу державного майна АМКУ оштрафував відповідачів на загальну суму 14 390 798 грн.
Як повідомляв Укрінформ, Антимонопольний комітет України 3 серпня 2023 року оштрафував на 64 878 099 грн ТОВ «Барвінок - Інвест» за участь у змові під час аукціону з продажу акцій АТ "Київпассервіс".