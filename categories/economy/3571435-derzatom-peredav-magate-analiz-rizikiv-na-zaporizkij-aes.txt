Ризики для Запорізької атомної електростанції є наслідком окупації об'єкта російськими військами. Усунути ці ризики можна виключно за умови деокупації електростанції.

Про це заявив в. о. голови Державної інспекції ядерного регулювання Олег Коріков, передає Укрінформ із посиланням на пресслужбу відомства.
"Ми зробили відповідний аналіз і надали його результати МАГАТЕ. Аналіз показує, що ризики для ЗАЕС є наслідком захоплення станції та присутності на ній персоналу росатома та російських військових. Повернути ситуацію в нормальний безпековий стан можливо виключно за умови деокупації та демілітаризації промислового майданчика ЗАЕС і міста Енергодар", - сказав Коріков.
Він наголосив, що захоплення ЗАЕС і перебування там збройних сил рф і персоналу росатома суперечать фундаментальним принципам безпеки МАГАТЕ.
Як повідомлялося, гендиректор МАГАТЕ Рафаель Гроссі заявив, що його пропозиція про створення зони ядерної та фізичної безпеки навколо Запорізької АЕС передбачає відсутність атак та обстрілів станції, але не стосується "широкої демілітаризації та переміщення військ".
ЗАЕС, найбільша атомна станція в Європі, з 4 березня захоплена російськими військовими, відтоді на майданчику станції загарбники розміщують військову техніку та боєприпаси, а також обстрілюють прилеглу територію.
МАГАТЕ 6 вересня представило звіт за результатами інспекції ЗАЕС. У документі зафіксовано випадки розміщення російської військової техніки на території Запорізької АЕС, зокрема у машинних залах енергоблоків.


Фото: snriu.gov.ua