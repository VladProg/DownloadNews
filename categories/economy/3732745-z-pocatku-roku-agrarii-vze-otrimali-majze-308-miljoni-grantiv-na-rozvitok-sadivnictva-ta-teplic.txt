Із початку 2023 року станом на 7 липня 2023 року 85 агропідприємств отримали на розвиток садівництва, ягідництва, виноградарства і тепличного господарства майже 308 млн грн урядової грантової допомоги.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що понад 242 млн грн отримали 72 підприємства на розвиток садівництва, ягідництва та виноградарства, ще понад 64 млн грн отримали 13 господарств на теплиці.

Цього тижня ще чотирьом агропідприємствам виплатили понад 22 млн грн. Ці кошти буде спрямовано на розвиток садівництва, ягідництва, виноградарства та тепличного господарства.
Як повідомляв Укрінформ, програма єРобота був запроваджений урядом в липні 2022 року для надання підтримки бізнесу та стимулювання створення нових робочих місць. Він включає кілька грантових програм. Зокрема, це програми мікрогрантів на відкриття чи розвиток власного бізнесу, грантів на створення й розвиток переробних підприємств, закладки саду та виноградарства, тепличного господарства.
За рік дії програми (з 1 липня 2022 року по 1 липня 2023 року) в Україні було створено 2,5 тис га нових садових насаджень.