Небанківські фінансові установи звернулися до НБУ з проханням врегулювати питання з обміном зношеної іноземної валюти, значні обсяги якої накопичилися в касах фінустанов.

Про це повідомляє Асоціація фінансових компаній «Фінансовий омбудсман», передає Укрінформ.
«Асоціація фінансових компаній «Фінансовий омбудсман», яка представляє професійні інтереси небанківських фінансових установ, звернулася з листами до Національного банку та Комітету Верховної Ради з питань фінансів, податкової та митної політики щодо ситуації, що склалася на ринку торгівлі іноземною валютою в готівковій формі», - йдеться в повідомленні.
Як зазначають в асоціації, більшість небанківських фінустанов не мають на своїх рахунках у банках відповідних залишків іноземної валюти і працюють виключно в межах обсягу валюти, купленої/проданої у фізичних осіб. Накопичення в касах установ зношеної іноземної валюти, яку категорично відмовляється купувати споживач, призводить до зменшення обсягу оборотних активів фінансових компаній.
При цьому звернення фінансових компаній до банків щодо укладання договорів інкасо не призвело до позитивних результатів.
Задля врегулювання проблеми на ринку торгівлі іноземною валютою в готівковій формі, пов’язаної з обігом зношеної іноземної валюти, асоціація пропонує визначити державний банк та встановити порядок приймання ним від небанківських фінансових установ валюти з ознаками зношеності.
Також пропонується надати можливість небанківським фінансовим установам проводити операції інкасо безпосередньо або за допомогою банківської установи в Україні з встановленням порядку проведення таких операцій.
Крім того, профільна асоціація просить дозволити небанківським фінустановам напряму працювати з банками щодо купівлі-продажу іноземної валюти.
Як повідомлялося, останнім часом банки та обмінні пункти в Україні відмовляються приймати купюри з незначною потертістю, написами і печатками, операції з якими раніше здійснювали без проблем. Такі банкноти пропонують здавати з 10-15-відсотковим дисконтом.
НБУ запровадив заходи для врегулювання питання обміну зношених банкнот іноземної валюти. Зокрема, ухвалені зміни до нормативно-правої бази, якими скасовано перелік ознак незначного зношення банкнот. Крім того, фінустановам під час здійснення валютно-обмінних операцій заборонено встановлювати обмеження щодо номіналу та року емісії банкнот іноземної валюти, які є законним платіжним засобом на території відповідної іноземної держави.