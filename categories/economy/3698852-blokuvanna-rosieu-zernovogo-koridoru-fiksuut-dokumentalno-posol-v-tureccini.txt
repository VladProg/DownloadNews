Дії росії щодо блокування інспекцій суден, які прямують "зерновим коридором", фіксуються і секретаріатом Спільного координаційного центру, і українською стороною як юридичні докази одного із злочинів рф у війні проти України.

Про це заявив посол України в Туреччині Василь Боднар на брифінгу на тему: "Зернова угода": як наразі працює механізм?" в Медіацентрі Україна - Укрінформ.
"Звичайно, це все (блокування росією проведення інспекцій суден - ред.) фіксується. Робота Спільного координаційного центру триває у чотиристоронньому форматі і, по-перше, це фіксується самим секретаріатом - складаються протоколи засідань і проведення зустрічей. По-друге, складаються звіти про кожний день роботи національних делегацій. Ми все записуємо", - сказав Боднар.
Він додав, що коли настане час розглядати питання блокування росією "зернової ініціативи" у Міжнародному кримінальному суді ООН, це буде документальною базою на підтвердження деконструктивних, а подеколи злочинних дій росії щодо продовольчої безпеки та інших злочинів, пов'язаних з війною проти України.
Як повідомлялося, віцепрем’єр-міністр з відновлення – міністр розвитку громад, територій та інфраструктури Олександр Кубраков заявив про відновлення інспекції суден, які прямують "зерновим коридором", після її другої блокади росією.
Раніше повідомлялося, що 17 квітня 2023 року рф вдруге заблокувала проведення інспекцій суден у територіальних водах Туреччини, які прямують "зерновим коридором".