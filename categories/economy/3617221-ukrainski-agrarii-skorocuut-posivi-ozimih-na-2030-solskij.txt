У 2022 році українські аграрії сіють на 20-30% менше озимих культур у порівнянні з минулим роком.

Як передає Укрінформ, про це розповів міністр аграрної політики та продовольства України Микола Сольський в інтерв'ю DW.
"На момент вторгнення рф фермери мали засіяні землі і певний запас добрив і палива. Тому ми максимально відсіялися в тих умовах, які були, незважаючи на проблеми з кредитами, дизелем, цінами, з логістикою, неможливістю реалізувати вирощене. За це треба віддати належне фермерам. Але всі ці проблеми відображаються на посівах озимини. Вони сіють на 20-30 відсотків менше, аніж минулого року", - сказав він.
Сольський наголосив, що чим довше триватиме війна, тим менше буде зерна в Україні і тим більше загострюватимуться глобальні проблеми із зерном. За його словами, минулорічне зерно вже майже повністю експортоване.
Міністр додав, що за прогнозом Мінагрополітики цьогорічний урожай мав становити 65 -67 млн т зернових і олійних культур.
"Через погоду ми зменшимо трохи цей прогноз. Це приблизно саме те, на що ми можемо розраховувати. Враховуючи, що для споживання нам потрібна одна четверта від зібраного. Тому для експорту залишиться ще дуже і дуже багато", - зазначив очільник Мінагрополітики.
Як повідомляв Укрінформ, станом на 15 листопада 2022 року аграрії всіх областей України посіяли озимі зернові культури на 4,4 млн га, що становить 92% від прогнозу.