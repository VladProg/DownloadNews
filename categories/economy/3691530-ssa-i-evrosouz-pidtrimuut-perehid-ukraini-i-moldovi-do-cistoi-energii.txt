Енергетична рада США-ЄС висловила наміри продовжувати підтримку України й Республіки Молдова з метою сприяння довгостроковому переходу їхніх енергетичних комплексів до чистої енергії.

Про це йдеться в заяві Ради, оприлюдненій за результатами засідання у Брюсселі, передає Укрінформ.
«Після успішної синхронізації України й Молдови з електромережею ЄС Рада має намір надалі підтримувати швидке відновлення та реконструкцію України, а також підтримувати як Україну, так і Молдову шляхом сприяння їхньому довгостроковому економічному переходу до чистої енергії», - йдеться у документі.
Зазначається, що США і Євросоюз надаватимуть екстрену енергетичну допомогу Україні через форуми підтримки, створені в 2022 році. Зокрема, йдеться про координаційний форум G7+ та Міжнародну консультативну енергетичну раду для України, а також інші платформи.
Рада також підтвердила, що майбутнє України, Молдови та їхніх громадян – у Євросоюзі.
Водночас Енергетична рада США - ЄС засудила небезпечні дії росії на Запорізькій АЕС та заявила про повну підтримку зусиль МАГАТЕ.
«Сполучені Штати і ЄС рішуче закликають росію вивести свій персонал і військову техніку з Запорізької АЕС та повернути її повний контроль її законному власнику – Україні», - підкреслюється в документі.
Крім того, зазначається, що Рада має намір і далі зменшувати залежність від рф щодо поставок ядерних матеріалів і послуг паливного циклу, а також підтримувати зусилля постраждалих країн-членів ЄС щодо диверсифікації поставок.
Енергетична рада США-ЄС - орган високого рівня, заснований у 2009 році з метою поглиблення координації стратегічних енергетичних питань, що становлять взаємний інтерес, а також співпраці в галузі досліджень і розробок.