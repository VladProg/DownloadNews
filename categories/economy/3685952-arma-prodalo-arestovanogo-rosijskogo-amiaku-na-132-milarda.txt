Загальна сума надходжень до Нацагентства з питань виявлення, розшуку та управління активами, одержаними від корупційних та інших злочинів (АРМА) від продажу арештованого аміаку перевищує 1,32 млрд грн.

Про це повідомляє пресслужба АРМА, передає Укрінформ.
«За підсумками реалізації п’яти партій російського аміаку загальним обсягом близько 42 тисячі тонн АРМА отримало понад 1,32 мільярда гривень, що у багато разів перевищує надходження від реалізації за всі попередні роки роботи Агентства», - йдеться в повідомленні.
Як повідомили в пресслужбі, останню партію арештованого аміаку російського походження обсягом 9,7 тис. т було продано за 254 млн грн.
В АРМА підкреслюють, що у випадку з продажем аміаку, крім ціни, сформованої за підсумками торгів, покупець має сплатити також винагороду електронному майданчику, компенсацію держпідприємству АТ «Одеський припортовий завод» за прийом, захолоджування, зберігання та відвантаження сировини, а також ПДВ і митні платежі. Отже, реальна вартість арештованого аміаку для покупців є значно вищою, ніж остаточна ціна продажу на торгах.
Наголошується, що кошти від проданого майна після погодження уряду перераховуються на придбання військових облігацій. Наразі, завдяки купівлі цінних паперів, до бюджету сукупно перераховано понад 1,2 млрд грн.
Як повідомлялося, Агентство з розшуку та менеджменту активів (АРМА) обрало другого оператора ринку електронної комерції для реалізації арештованих активів. Договір укладено з ТОВ «Національна електронна біржа».