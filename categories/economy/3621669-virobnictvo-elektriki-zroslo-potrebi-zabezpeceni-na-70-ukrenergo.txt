В Україні станом на 11:00 25 листопада виробники електроенергії забезпечили покриття 70% потреби у споживанні.

Як передає Укрінформ, про це повідомляє НЕК "Укренерго" у Фейсбуці.
"Станом на 11:00 виробники електроенергії забезпечили понад 70% потреб споживання в країні. Першочергово подано живлення на об’єкти критичної інфраструктури в усіх областях: котельні, газорозподільчі станції, водоканали, очисні споруди, в деяких регіонах працює громадський електротранспорт", - йдеться у повідомленні.
Повідомляється, що набирають потужність атомні електростанції, працюють тепло- та гідроелектростанції, теплоелектроцентралі, включилась в роботу частина «зеленої» генерації. Енергетики продовжують відновлювати живлення побутових споживачів, але роботи ускладнюються сповільнюють складні погодні умови. Так, через сильний вітер, дощ та мінусову температуру вночі до пошкоджень, завданих російськими ракетами, додаються обмерзання та пориви проводів в розподільчих мережах (обленерго).
В Укренерго наголосили, що дефіцит електроенергії в системі зберігається. Наразі це 30% від загального обсягу споживання. У зв’язку з цим в усіх областях України введені і планові, і аварійні графіки обмеження споживання.
Як повідомлялося, Укренерго розраховує, що через 1-2 доби можливе повернення до планових графіків відключень електроенергії замість аварійних.
російський ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі. Через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.