Міністерство енергетики заявляє, що застосування відключень із 1 жовтня в жодному регіоні не планується.

Як передає Укрінформ, про це повідомила пресслужба Міненерго.
Зазначається, що електроенергії, виробленої українськими електростанціями, наразі достатньо для забезпечення потреб споживачів. У денні години спостерігається профіцит потужностей, а тому застосування відключень з 1 жовтня у будь-якому з регіонів країни не планується.
"Однак відключення споживачів можливі у випадку пошкодження енергетичної інфраструктури ворогом під час обстрілів, як це відбувалося минулого опалювального сезону", - зауважили в міністерстві.
Щодо графіків можливих відключень, які були розроблені та заздалегідь опубліковані операторами системи розподілу, то вони "можуть бути застосовані ВИКЛЮЧНО! у разі обстрілів та пошкодження енергетичного обладнання".
У Міненерго нагадали, що в Україні триває наймасштабніша за всі часи незалежності ремонтна кампанія на об’єктах енергетики.
"Завдяки цим зусиллям енергосистема повною мірою буде готова до проходження опалювального сезону без відключень електроенергії та, відповідно, обмежень споживачів", - запевнили в міністерстві.
Як повідомляв Укрінформ, у Полтавській області на день, 14 вересня, введуть графіки погодинного відключення електроенергії, які матимуть виключно тренувальний характер з умовно-реальними діями персоналу, але без відключень електроенергії.