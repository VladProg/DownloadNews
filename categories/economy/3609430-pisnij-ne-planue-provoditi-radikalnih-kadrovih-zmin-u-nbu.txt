Голова Національного банку Андрій Пишний не збирається проводити радикальних кадрових змін у регуляторі.

Про це він сказав під час брифінгу, повідомляє кореспондент Укрінформу.
«На сьогодні тут (у Національному банку - ред.) сформована одна з найбільш потужних аналітичних команд. База знань, якими на сьогодні оперує Національний банк і його персонал, дають можливість ухвалювати непрості, але цілком обґрунтовані рішення. Тому не варто очікувати революційних змін (у кадровій політиці НБУ - ред.)», - сказав Пишний.
При цьому він зазначив, що готовий привносити певні покращення у роботу, і цілком можливо, що вони будуть супроводжуватися новими призначеннями, новими змінами в організаційній структурі.
Як повідомляв Укрінформ, 7 жовтня Верховна Рада призначила головою Національного банку Андрія Пишного. 1 листопада у Нацбанку створили нову вертикаль підпорядкування під назвою «Фінансова стабільність» і частково перерозподілили підрозділи за вертикалями підпорядкування та обов’язки між членами правління.
Фото: facebook.com/pyshnyy