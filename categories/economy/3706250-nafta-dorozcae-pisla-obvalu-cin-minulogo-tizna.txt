Ціни на нафту піднімаються у понеділок, 8 травня, завдяки деякому послабленню побоювань щодо можливої рецесії.

Як передає Укрінформ, про це повідомляє enkorr.
Вартість липневих ф'ючерсів на нафту Brent на лондонській біржі ICE Futures становить $75,7 барель, що на $0,4 (0,53%) вище за ціну на закриття попередньої сесії. У п'ятницю ці контракти здорожчали на $2,8 (3,9%) – до $75,3 за барель.
Ціна ф'ючерсів на нафту WTI на червень на електронних торгах Нью-Йоркської товарної біржі (NYMEX) зросла на $0,43 (0,6%), до $71,77 за барель. За підсумками попередньої сесії вартість контрактів зросла на $2,78 (4,1%), до $71,34 за барель.
За підсумками минулого тижня Brent здешевшала на 6,3%, WTI – на 7,1%.
Позитивним для ринку чинником стали опубліковані в п'ятницю дані щодо американського ринку праці, які показали, що він залишається сильним, незважаючи на суттєве посилення грошово-кредитної політики Федеральною резервною системою (ФРС).
«Останнім часом ціни на нафту падали через побоювання рецесії у світі, проте сильні дані щодо ринку праці, а також позитивні коментарі керівників центробанків дозволяють сподіватися на те, що рецесії цього року вдасться уникнути», – сказав головний аналітик CompareBroker.io Джаміл Ахмад.
Голова ФРС Джером Пауелл заявив минулого тижня, що американська економіка, ймовірно, цього року продовжить зростати помірними темпами і уникне рецесії.
Окрім того, трейдери зазначають, що Китай нарощує закупівлі нафти, і попит, ймовірно, залишиться високим у найближчі кілька місяців через зростання туристичної активності в країні.
Водночас запаси нафти у світі скорочуються, і цю проблему посилить скорочення видобутку країнами ОПЕК+.
«Падіння ринку минулого тижня було набагато суттєвішим, ніж можна було припустити, судячи з балансу попиту в пропозиції на ринку. Можна очікувати скорочення запасів нафти, враховуючи наближення літнього сезону, під час якого попит зросте», – каже аналітик Citigroup Inc. Ед Морзе.