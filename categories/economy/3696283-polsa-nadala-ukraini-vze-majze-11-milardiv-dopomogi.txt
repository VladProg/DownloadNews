Варшава від початку повномасштабного вторгнення надала Києву допомоги на 50 млрд злотих (близько 11 млрд євро), що становить 2% від ВВП Польщі.

Про це під час зустрічі в Atlantic Council у Вашингтоні заявила в п'ятницю міністр фінансів Польщі Магдалена Жечковська, передає Укрінформ.
“Загальний обсяг видатків для України становить до 2% нашого ВВП, тобто близько 50 мільярдів злотих”, - заявила Жечковська.
Вона назвала це суттєвою статтею в бюджеті Польщі.
Як зауважила міністр фінансів, попри те, що Польща не отримала від ЄС належної компенсації за допомогу Україні, “це потрібно робити, оскільки Україна бореться за наше майбутнє, наші цінності і нашу свободу”.
Як повідомляв Укрінформ, президент Польщі Анджей Дуда під час візиту до Австрії заявив у п'ятницю, 14 квітня, що від початку повномасштабного вторгнення росії в Україну Польща надала Україні військової допомоги на близько 3 млрд євро.