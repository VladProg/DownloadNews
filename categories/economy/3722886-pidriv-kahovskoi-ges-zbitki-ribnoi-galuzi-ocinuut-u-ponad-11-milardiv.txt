За попердніми оцінками, збитки рибної галузі України внаслідок знищення Каховського водосховища після підриву греблі гідроелектростанції росіянами можуть становити понад 11 млрд грн.

Як передає Укрінформ, про це повідомляє пресслужба Державного агентства меліорації та рибного господарства України у Фейсбуці.
Зазначається, що через затоплення двох державних рибовідтворювальних заводів Держрибагентства українські водойми щорічно недоотримають зариблення у кількості 16 млн екз. цінних видів водних біоресурсів.
Зокрема, Херсонський виробничо-експериментальний завод по розведенню молоді частикових риб забезпечував щорічне вселення 13,4 млн екз. цінних видів риб (6,2 млн екз. аборигенних та 7,2 млн екз. рослиноїдних).
Ще 2,6 млн екз. мальків цінних видів риб, у тому числі 1,6 млн екз. осетрових видів, мав щорічно вселяти у вітчизняні водойми Виробничо-експериментальний Дніпровський осетровий рибовідтворювальний завод ім. академіка С.Т. Артющика.
За попередніми підрахунками фінансові збитки державі лише від втрати заводом ремонтно-маточного поголів’я осетрових видів риб, а це майже 19 тис. екз. стерляді, осетра та севрюги, складуть понад 900 млн грн.
Водночас динаміка рівневого режиму Каховського водосховища свідчить про реальну перспективу повного осушення ложа водосховища, тобто фактично під водою може залишитися тільки старе русло р. Дніпро. Як наслідок, це може призвести до масової загибелі водних біоресурсів.
Як повідомлялось, російські окупаційні війська вночі 6 червня підірвали греблю Каховської гідроелектростанції. Наразі триває ліквідація наслідків підтоплення населених пунктів та об’єктів критичної інфраструктури.