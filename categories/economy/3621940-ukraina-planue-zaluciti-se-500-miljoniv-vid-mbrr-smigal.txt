Україна планує залучити ще 500 мільйонів доларів від Міжнародного банку реконструкції та розвитку, кошти будуть спрямовані на підтримку малозабезпечених, внутрішньо переміщених осіб, зарплати вчителям та лікарям.

Про це повідомив Прем’єр-міністр Денис Шмигаль під час засідання уряду, передає Укрінформ.
"Завдяки ухваленим сьогодні урядовим рішенням Україна залучить ще 500 млн доларів від Міжнародного банку реконструкції та розвитку... Кошти спрямуємо на підтримку малозабезпечених, ВПО, на зарплати вчителям та лікарям", - сказав глава уряду.
За його словами, це частина великого проєкту підтримки державних видатків для забезпечення стійкого держуправління.



Як повідомлялося, у Україні впроваджується спільний з Міжнародним банком реконструкції та розвитку (МБРР) та Міжнародною асоціацією розвитку (МАР) проєкт «Підтримка державних видатків для забезпечення стійкого державного управління в Україні» на загальну суму 6,3 млрд дол. США та 1,441 млрд євро, з них грант 5,8 млрд дол.
Ці кошти спрямовано на відшкодування видатків держбюджету, здійснених для забезпечення оплати праці працівників державних органів та бюджетних установ освітньої сфери, забезпечення пенсійних виплат та окремих програм державної соціальної допомоги, а також оплату медичних послуг за програмою медичних гарантій як на національному, так і регіональному рівнях.
Фото: Денис Шмигаль/Телеграм