За результатами п’яти приватизаційних аукціонів 18 жовтня Фонд державного майна України залучив 21,4 млн грн.

Про це повідомила пресслужба фонду у Фейсбуці, передає Укрінформ.
«Понад 21 мільйон гривень залучив ФДМУ на приватизаційних аукціонах за сьогодні. Команда Фонду провела 5 аукціонів, у яких взяли участь 32 підприємці - в середньому за кожен актив змагалися понад 6 учасників», - йдеться в повідомленні.
У результаті торгів вартість об’єктів зросла майже удесятеро.
Найдорожчим проданим об’єктом стало деревообробне підприємство на Волині. За актив змагалися 8 підприємців, а переможець запропонував 20 млн грн, у 10 разів більше, ніж стартова вартість об'єкта. Окрім цього, він має сплатити 4 млн грн ПДВ.
Найбільша конкуренція розгорнулася за адміністративну будівлю на Дніпропетровщині. За актив боролися 10 учасників; в результаті торгів ціна зросла з 31 тис. грн стартової до 752 тис. грн переможної ставки.
Решта лотів - адміністративна нерухомість у Житомирській, Чернігівській та Рівненській областях.
Як повідомлялося, Фонд державного майна України за результатами восьми приватизаційних аукціонів за минулий тиждень залучив до бюджету 59 млн грн.