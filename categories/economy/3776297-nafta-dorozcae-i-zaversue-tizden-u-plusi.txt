Ціни на нафту еталонних марок зростають у п'ятницю, 20 жовтня, й завершують тиждень у плюсі на тлі напруженості на Близькому Сході.

Як передає Укрінформ, про це повідомляє enkorr.
Ціна грудневих ф'ючерсів на сорт Brent на лондонській біржі ICE Futures становить $93,24 за барель, що на $0,86 (0,93%) вище за показник на закриття попередньої сесії. У четвер ці контракти зросли в ціні на $0,88 (1%) – до $92,38 за барель.
Котирування ф'ючерсів на нафту WTI на листопад на електронних торгах Нью-Йоркської товарної біржі (NYMEX) збільшилися на $1,05 (1,17%) і становили $90,42 за барель. За підсумками минулої сесії вони додали $1,05 (1,2%) – до $89,37 за барель.
Ще однією тривожною новиною стало повідомлення CNN про те, що американський есмінець знищив кілька запущених ракет біля узбережжя Ємену. Зі слів одного з джерел, ракети запустили єменські повстанці-хусити. Проте незрозуміло, вони цілилися в есмінець чи хотіли вразити інший об'єкт.
«Енергетичні ринки уважно стежать за геополітичними подіями», – зазначив керуючий партнер Tyche Capital Advisors Тарік Захір. З його слів, головним страхом для трейдерів є розширення конфлікту між Ізраїлем і угрупуванням ХАМАС, а також потенційне втручання Ірану.
«Перебої постачання є головним страхом, і ми вважаємо, що ці тривоги навряд чи послабнуть найближчим часом», – сказав Захір в інтерв'ю MarketWatch.