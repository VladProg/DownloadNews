Кабінет міністрів затвердив фінансовий план АТ «Укрзалізниця» на 2024 рік з очікуваним доходом 103,2 млрд грн.

Як передає Укрінформ, про це повідомила пресслужба Укрзалізниці.
За словами голови правління Укрзалізниці Євгена Лященка, фінплан на 2024 рік не передбачає залучення коштів із держбюджету, пріоритетом якого є фінансування обороноздатності країни.
«Нашим завданням і надалі залишатимуться стабільне забезпечення перевезень пасажирів та вантажів в умовах воєнного часу та фінансування необхідних інвестицій для підтримки та відновлення залізничної інфраструктури за рахунок власних коштів та залучених коштів міжнародних фінансових інституцій. Крім іншого, фінплан передбачає підвищення заробітної плати залізничникам, яка на сьогодні не відповідає їхньому внеску в обороноздатність та функціонування економіки України, якщо порівнювати з іншими галузями», - зазначив Лященко.
Згідно із документом, Укрзалізниця планує отримати у 2024 році 103,2 млрд грн доходу, зокрема, чистий дохід від реалізації продукції (товарів, робіт, послуг) планується в обсязі 98,6 млрд грн.
Наступного року очікується дохід від вантажних перевезень в обсязі 80,1 млрд грн та від пасажирських перевезень — 9,3 млрд грн.
Відповідно до затвердженого фінплану чистий збиток «Укрзалізниці» прогнозується на рівні 12,6 млрд грн, які будуть покриті за рахунок розробленого плану виходу на беззбитковість. EBITDA запланована на рівні 11,8 млрд грн. Індекс рентабельності EBITDA складе 12%.
«Зазначений фінплан був сформований та поданий на розгляд ще у третьому кварталі цього року, коли була повністю заблокована робота портів. Наразі ми вже розробили свої пропозиції виходу на беззбитковість. Зокрема, враховуючи тенденцію двох попередніх місяців цього року, зроблено більш оптимістичний репрогноз щодо вантажоперевезень. Також плануємо уніфікацію тарифів: зробити їх більш прозорими та привести до європейської моделі. Продовжуємо й надалі роботу щодо оптимізації витрат», — пояснив Лященко.
Освоєння капітальних інвестицій заплановано в розмірі 38 млрд грн. Ці кошти, зокрема, будуть спрямовані на відновлення пошкодженої ворогом інфраструктури та розбудову переходів з країнами ЄС.
Плановий обсяг платежів до Державного та місцевих бюджетів у 2024 році заплановано на рівні 24 млрд грн, що на 5% більше, ніж очікується у 2023 році. Загальні витрати заплановані в сумі 115,8 млрд грн, зокрема, передбачений ріст собівартості реалізованої продукції на 13%, головним чином внаслідок необхідності підвищення заробітної плати та підвищення тарифів на електроенергію.
Як повідомляв Укрінформ, агентство Fitch Ratings підтвердило довгостроковий кредитний рейтинг АТ «Укрзалізниця» на рівні «CC», врахувавши результати роботи перевізника у першому півріччі 2023 року, які виявилися кращими, ніж очікувалося.