Сполучені Штати продовжать посилювати стійкість енергетичної системи України, яка перебуває під загрозою російських ударів, та планують виділити на це ще близько $500 мільйонів.

Про це повідомив під час пресбрифінгу помічник держсекретаря США з питань енергетичних ресурсів Джеффрі Паєтт, передає власний кореспондент Укрінформу.
«Сполучені Штати вже надали Україні понад $520 мільйонів допомоги на енергетичний сектор. Ми знаємо, що на підході – ще $500 мільйонів», - сказав представник американської адміністрації.
Він уточнив, що ці кошти спрямовані головним чином на задоволення термінових потреб, серед яких пошук нових трансформаторів та потужностей для відновлення енергетичної інфраструктури, яку зруйнували росіяни.
«Володимир Путін намагався перетворити зимові холоди на зброю й використати зиму як інструмент, аби зламати волю українського народу. Я впевнений, що він зазнає невдачі»,- наголосив представник Держдепартаменту.
Водночас, за його словами, США працюють з українським урядом над розбудовою децентралізованої енергетичної системи, повністю інтегрованої з Європою - більш стійкої та набагато більш екологічної.
Як повідомляв Укрінформ, минулого місяця Прем’єр-міністр Денис Шмигаль підтвердив, що Сполучені Штати виділили $522 млн на відновлення й захист української енергетики.