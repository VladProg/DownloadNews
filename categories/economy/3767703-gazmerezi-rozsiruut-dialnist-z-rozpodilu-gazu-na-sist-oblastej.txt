Нацкомісія, що здійснює регулювання у сфері енергетики та комунальних послуг, (НКРЕКП) розширила територію провадження господарської діяльності з розподілу природного газу ТОВ "Газорозподільні мережі України" на 6 областей.

Таке рішення регулятор ухвалив на засіданні 29 вересня, повідомляє кореспондент Укрінформу.
Так, НКРЕКП з 1 жовтня зупинила дію ліцензій на розподіл газу компаніям "Вінницягаз", "Дніпропетровськгаз", "Івано-Франківськгаз", "Миколаївгаз", "Сумигаз", "Хмельницькгаз".
Активи цих компаній були передані ТОВ "Газорозподільні мережі України" у листопаді 2022 року. Тепер регулятор уточнив територію провадження господарської діяльності з розподілу Газмереж, розширивши її на Вінницьку, Дніпропетровську, Івано-Франківську, Миколаївську, Сумську, Хмельницьку області.
Як повідомлялося, з 1 вересня кількість клієнтів державного оператора газорозподільних мереж "Газороподільні мережі України" (Газмережі) зросла удвічі до 4 млн споживачів.
Фото: Depositphotos