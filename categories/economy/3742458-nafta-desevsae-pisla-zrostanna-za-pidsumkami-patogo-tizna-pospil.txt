Ціни на нафту еталонних марок опускаються в понеділок, 31 липня, після того, як вони завершили «у плюсі» п'ятий тиждень поспіль і досягли максимальних позначок із середини квітня.

Як передає Укрінформ, про це повідомляє enkorr.
Котирування вересневих ф'ючерсів на нафту Brent на лондонській біржі ICE Futures становлять $84,4 за барель, що на $0,59 (на 0,7%) нижче за ціну на закриття минулої сесії. У п'ятницю ці контракти здорожчали на $0,75 (на 0,9%) – до $84,99 за барель.
Ціна ф'ючерсів на нафту WTI на вересень на електронних торгах Нью-Йоркської товарної біржі (NYMEX) знижується на $0,36 (на 0,45%) і становить $80,22 за барель. За підсумками попередньої сесії вони зросли на $0,49 – до $80,58 за барель.
За минулий тиждень котирування Brent збільшились на 4,8%, WTI – на 4,6%.
З початку липня ціна на Brent підскочила на 12%, на WTI – на 14%, що є найкращим місячним приростом із січня 2022 року, на тлі скорочень видобутку Саудівською Аравією й Росією.
Аналітики ANZ Bank вважають, що сильні макроекономічні дані, зокрема зростання ВВП США, підтримають зростання цін на нафту найближчим часом.