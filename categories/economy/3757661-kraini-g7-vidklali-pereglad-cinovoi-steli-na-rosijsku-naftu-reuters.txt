Країни «Великої сімки» (G7) і союзники відклали регулярні перегляди схеми обмеження цін на російську нафту, хоча більшість російської нафти торгується вище ліміту через зростання світових цін.

Про це повідомляє Reuters із посиланням на обізнані джерела, передає Укрінформ.
Як пише агентство, російські виробники знайшли способи продавати нафту, використовуючи менше західних суден і страхових послуг, що ускладнює Заходу забезпечення дотримання цінового обмеження, оскільки компанії, які сприяють торгівлі, знаходяться за межами їхньої компетенції.
Спочатку країни ЄС погодилися переглядати верхню межу цін кожні два місяці і в разі необхідності коригувати її, тоді як G7 переглядатиме її за необхідності, включаючи «впровадження та дотримання».
Однак G7 не переглядала обмеження з березня, а, за словами чотирьох анонімних джерел, знайомих з політикою G7, група не має безпосередніх планів щодо коригування схеми.
«У червні чи липні велися переговори щодо проведення перегляду або, принаймні, розмови про це, але офіційно цього не сталося», - повідомило одне з дипломатичних джерел.
Джерела зазначили, що, хоча деякі країни ЄС були зацікавлені у перегляді ціни, вони зазначили, що у США та членів G7 було мало бажання вносити зміни.
Майбутня Генеральна Асамблея ООН, яка відбудеться пізніше цього місяця, може стати неофіційною платформою для переговорів щодо обмеження ціни.
Як повідомляв Укрінформ, у Держдепі заявили, що запроваджені країнами G7 та її союзниками обмеження ціни на купівлю російської нафти у 60 доларів за барель продовжує працювати, попри котирування вище цього рівня.