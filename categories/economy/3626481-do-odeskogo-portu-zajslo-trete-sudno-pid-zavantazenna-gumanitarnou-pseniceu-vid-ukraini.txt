За програмою Grain from Ukraine до Одеського порту 2 грудня зайшло третє cудно під завантаження 25 тис. т гумінатарної пшениці від України для Сомалі.

Як передає Укрінформ, про це повідомляє пресслужба Міністерства інфраструктури України у Фейсбуці.
Зазначається, що балкер Neva – це третє за рахунком судно в рамках програми, започаткованої Президентом України Володимиром Зеленським в партнерстві зі Всесвітньою продовольчою програмою (ВПП) ООН. Її мета – допомога бідним країнам у боротьбі з голодом.
Друге судно, BC Callisto, 2 грудня завершує в порту Чорноморська завантаження 30 тис. т пшениці, яке буде відправлено до Ефіопії.
У міністерстві очікують, що порти до кінця весни приймуть понад 60 суден, які доставлять українську пшеницю для бідних країн.
«Україна системно виконує свої зобовʼязання у межах «зернової ініціативи» та продовжує працювати над розвитком ініціативи Президента Володимира Зеленського Grain from Ukraine. Ми вдячні країнам-учасницям проєкту та впевнені, що спільними зусиллями зможемо не тільки боротися зі світовим голодом, але й зберегти за Україною статус ключового експортера агропродукції», – сказав віце-прем’єр-міністр з відновлення України — міністр розвитку громад, територій та інфраструктури Олександр Кубраков.
У межах "зернової ініціативи" у п'ятницю 2 грудня з портів Одеської області вийшло 7 суден з 287,4 тис. т агропродукції для країн Азії. Серед них балкер AL SAAD з 55 тис. тонн пшениці для Індонезії, яка потерпає від продовольчої кризи.
Від початку роботи «зернового коридору» Україна експортувала 12,7 млн т агропродукції.
Як повідомляв Укрінформ, у 90-ті роковини Голодомору Україна запустила ініціативу Grain from Ukraine (Зерно з України), в межах якої до середини наступного року близько 60 суден з українським зерном планується направити до найбідніших країн Африки.
Перше судно за програмою Grain from Ukraine з 27 тис. т української пшениці для Ефіопоії відправили з Одеського порту 16 листопада.