Новим очільником наглядової ради ПрАТ НЕК «Укренерго» став Даніель Доббені.

Про це пресслужба компанії повідомляє у Телеграмі, передає Укрінформ.
«28 серпня наглядова рада ПрАТ НЕК «Укренерго» обрала нового очільника. Ним став незалежний член Наглядової ради Даніель Доббені», - йдеться в повідомленні.

В Укренерго наголошують, що Доббені має понад 40 років досвіду роботи в енергетичній галузі. Зокрема, у 2008 році став першим президентом Європейської мережі операторів систем передачі електроенергії (ENTSO‐E). Був президентом ОСП Німеччини 50Hertz GmbH та віцепрезидентом і президентом асоціації GO15. З 2003 по 2012 рік обіймав посади генерального директора Elia Group, бельгійсько-німецького оператора системи передачі.
За словами голови правління Укренерго Володимира Кудрицького, професійний досвід новообраного очільника наглядової ради буде надзвичайно корисним для стратегічного розвитку компанії.
Як повідомлялося, на відновлення пошкодженого обладнання та підготовку до нового опалювального сезону НЕК «Укренерго» залучила від міжнародних партнерів близько $1 мільярда кредитів і грантів.