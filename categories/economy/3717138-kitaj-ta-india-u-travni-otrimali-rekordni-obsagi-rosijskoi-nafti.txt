Імпорт російської сирої нафти Китаєм та Індією в травні досяг історичного максимуму, оскільки все більше покупців із цих країн віддають перевагу російській сировині, яка продається з великими знижками, перед дорожчою з Близького Сходу та Африки.

Про це з посиланням на дані провідних світових суднотрекерів Kpler і Vortexa повідомляє Reuters, передає Укрінформ.
Стрибок поставок з Росії стався напередодні зустрічі 4 червня Організації країн-експортерів нафти із їхніми партнерами (ОПЕК+), включаючи Росію.
Країни-видобувники «чорного золота» намагаються шляхом зменшення видобутку підтримати вартість ф’ючерсів Brent, які цього тижня впали на 5%, до приблизно 73 дол. за барель, попри квітневу обіцянку ОПЕК+ із травня скоротити видобуток.
Однак під час недільної зустрічі їм навряд чи вдасться домовитися ще більше скоротити поставки нафти на ринок попри зниження цін, повідомили Reuters анонімно чотири співрозмовники в альянсі.
За даними Vortexa та Kpler, Китай та Індія, найбільші імпортери сирої нафти у світі та найбільші покупці російської нафти, у травні імпортували близько 110 млн барелів, що майже на 10% більше, ніж у квітні, попри встановлені обмеження ціни на неї.
За даними Vortexa, російські поставки в Індію досягли рекордного рівня в 8,6 млн т (62,8 млн барелів), тоді як Китай придбав 6 млн т, стільки ж, скільки і в квітні.
Дані Kpler показали схожу тенденцію: імпорт Індії досяг рекорду в 66,7 млн барелів, а Китаю зріс до 49,2 млн барелів.
У Китаї нафтопереробники намагаються скоротити витрати на сировину та підвищити маржу переробки на тлі повільнішого, ніж очікувалося, відновлення економіки. Великі приватні нафтопереробні компанії почали купувати російську нафту на початку цього року і збільшили обсяги в останні місяці.
Як повідомляв Укрінформ, через запровадження ембарго на нафту та зниження прайс-кепів Росія цьогоріч отримає вдвічі менше доходів від експорту нафтопродуктів. Україна пропонує ще більше знизити «стелю» цін.