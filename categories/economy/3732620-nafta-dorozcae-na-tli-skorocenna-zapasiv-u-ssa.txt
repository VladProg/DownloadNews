Ціни на нафту піднімаються у п'ятницю, 7 липня, на тлі даних про скорочення запасів у США, а також підвищення Саудівською Аравією цін на більшість сортів нафти для покупців з усіх регіонів.

Як передає Укрінформ, про це повідомляє enkorr.
Вартість вересневих ф'ючерсів на нафту Brent на лондонській біржі ICE Futures становить $76,85 за барель, що на $0,33 (0,43%) вище за ціну на закриття попередньої сесії. У четвер ці контракти здешевшали на $0,13 (0,2%) до $76,52 за барель.
Ціна ф'ючерсів на нафту WTI на серпень на електронних торгах Нью-Йоркської товарної біржі (NYMEX) збільшилася на $0,32 (0,45%), до $72,12 за барель. Напередодні вартість цих контрактів практично не змінилася, склавши на закриття ринку $71,8 за барель.
Згідно з даними Міністерства енергетики США, комерційні запаси нафти в країні минулого тижня зменшилися на 1,5 млн барелів – до 452,2 млн барелів. Товарні запаси бензину знизилися на 2,5 млн барелів, дистилятів – на 1 млн барелів.
Експерти, опитані S&P Global Commodity Insights, в середньому прогнозували скорочення резервів нафти на 3,6 млн барелів, бензину – на 1,7 млн барелів, дистилятів – на 700 тис. барелів.
Запаси на терміналі в Кушингу, де зберігають нафту, що торгується на NYMEX, зменшилися за тиждень на 400 тис. барелів, до 42,8 млн барелів.
Саудівська Аравія в серпні підвищить ціни на всі сорти нафти для покупців із США, Північно-Західної Європи й Середземномор'я, а також на деякі сорти для клієнтів в Азії, повідомила в четвер держкомпанія Saudi Aramco.
«Макроекономічна невизначеність і побоювання щодо темпів відновлення китайської економіки – перешкоди для подальшого зростання цін на нафту», – зазначає аналітик ING Уоррен Паттерсон.
«Очікування посилення «яструбиного» настрою Федеральної резервної системи (ФРС) також не підтримують апетит до ризику», – наводить слова експерта Market Watch.