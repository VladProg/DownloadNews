Єврокомісія не підтримує рішення країн-членів із запровадження односторонніх обмежень на ввезення зерна та інших продовольчих товарів з України, перебуває в контакті з владними органами цих країн і України для вивчення ситуації та її конструктивного розв’язання.

Про це у Брюсселі під час брифінгу повідомила речник Європейської комісії з питань сільського господарства й торгівлі Міріам Гарсія Феррер, передає кореспондент Укрінформу.
«Ми вже перебуваємо у контакті з відповідними органами влади в країнах-членах, що оголосили про ці заходи, а також із владою України, щоб належними чином зрозуміти обсяг цих заходів та їх правову основу. Хочу нагадати, що торговельна політика належить до ексклюзивної компетенції ЄС. Це означає, що рішення мають ухвалюватися на європейському рівні, саме тому ми говорили, що односторонні дії неможливі відповідно до торговельної політики ЄС», - наголосила речниця Єврокомісії.
Вона нагадала, що правовою основою для торговельних відносин між ЄС і Україною є угода про поглиблену та всеохоплюючу зону вільної торгівлі. Щойно ЄС продовжив дію скасування тарифів на всі товари, що експортуються з України до ЄС до кінця року.
«Зараз ми маємо на столі нові пропозиції, як продовжити це призупинення, тому що дуже важливо підтримувати Україні у ці дуже важкі часи. Хоча ми свідомі ефекту для фермерів ЄС… Ми вдячні прикордонним країнам за допомогу у вивезенні товарів з України, оскільки одним із наслідків війни є блокада інших шляхів такого вивезення», - зауважила Феррер.
Вона нагадала, що Єврокомісія у відповідь на проблему надмірного постачання певних сільськогосподарських товарів у прикордонні з Україною країни ЄС запропонувала заходи допомоги таким країнам, зокрема для Польщі, Болгарії та Румунії. Цей пакет допомоги в обсязі 56 мільйонів євро був запропонований Єврокомісією 20 березня і вже 30 березня ухвалений на рівні країн-членів. Наразі Єврокомісія працює над другом пакетом такої допомоги, хоча про його обсяг та модальності ще зарано говорити, оскільки робота триває. За словами речниці, цей другий пакет допомоги для європейських фермерів, які відчувають труднощі за наслідками російської агресії проти України, також може бути ухвалений «дуже швидко».
«Ми отримали лист від 5-ти країн ЄС, які мають кордон з Україною, в якому вони просили нас накласти певні обмеження та потік товарів з України та вжити певні заходи. Наразі ми аналізуємо та перевіряємо ці пропозиції. Маємо зрозуміти, на якій правовій основі ці країни ввели заборону на імпорт, тож поки зарано спекулювати навколо заходів, які можуть бути у цьому зв’язку», - сказала речниця Єврокомісії.
Відповідаючи на запитання, які заходи Єврокомісія може вжити проти країн, що запровадили односторонні обмеження на експорт сільськогосподарських товарів з України, речник Єврокомісії Ерік Мамер зауважив, що у контексті, коли ці країни допомагають Україні, варто вести мову про пошук рішень для існуючої проблеми, а не про їх гіпотетичне «покарання».
«Ми маємо справу з війною. Ця війна має наслідки і для фермерів ЄС, і для населення України. ЄС та його країни-члени, включаючи Польщу та інші країни, що межують з Україною, роблять все від них залежне, щоб допомогти Україні, і це надзвичайно вітається. Нашою метою не є створювати труднощі для населення в межах ЄС, коли ми підтримуємо Україну. Тож все це не про накладення санкцій, а про пошук рішення на основі законодавства, яке поширюється і на Україну, і на ЄС», - наголосив Мамер.
Він зауважив, що наразі Єврокомісія опрацьовує відповідні пропозиції щодо вирішення проблеми спільно із Радою ЄС та Шведським головуванням в Євросоюзі, які мають бути сформовані «найближчим часом».
Як повідомлялося, у прикордонних з Україною країнах відбулися протести місцевих фермерів, які потерпають від напливу українського сільськогосподарського експорту та спричиненого ним зниження ринкових цін на сільськогосподарську продукцію. Єврокомісія оголосила про рішення, в якості першого кроку, виділити 56 мільйонів євро для допомоги фермерським господарствам, які постраждали внаслідок цієї ситуації.
Уряди Польщі та Угорщини оголосили про введення заборони на імпорт українського зерна та інших сільськогосподарських продуктів, що викликало критичні зауваження з боку Єврокомісії.
Наразі тривають двосторонні переговори між органами влади України й Польщі для пошуку взаємоприйнятних рішень для належної організації українського сільськогосподарського транзиту.