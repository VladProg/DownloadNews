Велика Британія надасть додатково 750 тисяч фунтів стерлінгів Міжнародному агентству з атомної енергії (МАГАТЕ) для роботи з ядерної безпеки в Україні.

Про це повідомляє у Твіттері посольство Великої Британії в Україні з посиланням на заяву МЗС Сполученого Королівства, передає Укрінформ.
«Велика Британія оголосила про додаткове фінансування МАГАТЕ у розмірі 750 000 фунтів стерлінгів для підтримки роботи з ядерної безпеки в Україні», - зазначається у повідомленні.
Як повідомлялося, генеральний директор Міжнародного агентства з атомної енергії (МАГАТЕ) Рафаель Гроссі 7 червня заявив, що очолить місію, яка наступного тижня поїде на Запорізьку АЕС після підриву росіянами Каховської ГЕС.
Раніше Володимир Зеленський телефоном поінформував генерального директора МАГАТЕ Рафаеля Гроссі про масштабні наслідки терористичного акту Росії, яка підірвала дамбу Каховської ГЕС.
Як повідомляв Укрінформ, російські війська в ніч проти 6 червня здійснили підрив Каховської ГЕС. Унаслідок підриву машинної зали зсередини станцію повністю зруйновано.
Триває евакуація населення з потенційних районів затоплення.
Фото: Getty Images