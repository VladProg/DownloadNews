Компанія QatarEnergy постачатиме скраплений природний газ (СПГ) китайській компанії Sinopec згідно з підписаною угодою, розрахованою на 27 років.

Про це повідомляє Укрінформ із посиланням на Reuters.
«Сьогоднішній день є важливою віхою для першої угоди про купівлю-продаж (SPA) для проєкту North Field East, це 4 мільйони тонн на 27 років для Sinopec з Китаю», - сказав глава QatarEnergy Саад аль-Каабі перед підписанням угоди.
Зазначається, що північне родовище є частиною найбільшого у світі газового родовища, яке Катар ділить з Іраном, який називає свою частку Південний Парс.
На початку цього року компанія QatarEnergy підписала п'ять угод з розширення Північного родовища, який включає шість ліній ЗПГ, які збільшать потужність зрідження Катару з 77 до 126 млн тонн на рік до 2027 року.
За словами Каабі, переговори з іншими покупцями в Китаї та Європі, які хочуть забезпечити надійність поставок, тривають.
Катар уже є найбільшим у світі експортером СПГ, і його проєкт розширення Північного родовища зміцнить цю позицію та допоможе гарантувати довгострокові поставки газу до Європи, оскільки континент шукає альтернативи російському газу.
Каабі зауважив, що переговори про частку участі у проєкті розширення країни Перської затоки ведуться з кількома організаціями.
Контракт на постачання є ключовим компонентом інтегрованого партнерства в NFE, йдеться в заяві Sinopec, яка вказує на те, що вона може брати участь у переговорах про частку.
Глава QatarEnergy наголосив, що компанія зберегла 75% акцій у розширенні і може передати до 5% свого пакета деяким покупцям.
Після повномасштабного вторгнення росії в Україну конкуренція за СПГ загострилася. Європа потребувала величезної кількості палива, щоб замінити російський трубопровідний газ, який раніше становив майже 40% імпорту.
Як повідомляв Укрінформ, виконавчий директор Міжнародного енергетичного агентства (МЕА) Фатіх Бірол зазначив, що російська федерація зазнає поразки в енергетичній війні, яку веде проти Заходу.