Європейський Союз, який після початку російської військової агресії проти України запровадив режим найбільшого сприяння для торгівлі з Україною, включаючи скасування всіх тарифів на імпорт української продукції та всіх торговельних захисних заходів, має намір продовжити цю політику з початку 2023 року.

Про це сьогодні у Брюсселі під час пресконференції за підсумками Ради міністрів ЄС із закордонних справ (з питань торгівлі) заявив виконавчий віцепрезидент Європейської комісії Валдіс Домбровскіс, повідомляє кореспондент Укрінформу.
«Ми припинили дію всіх тарифів та захисних заходів у сфері торгівлі з Україною на початку цього року. Це призвело до суттєвого зростання українського експорту до ЄС. Ми маємо намір запропонувати продовження цієї ініціативи на початку 2023 року», - сказав Домбровскіс.
Він зауважив, що сьогодні одним із ключових пунктів порядку денного Ради міністрів ЄС була торгівля між ЄС і Україною, та використання її можливостей для економічної підтримки України у критичні часи.
Зокрема, за його словами, Єврокомісія опрацьовує швидку інтеграцію України в простір європейського роумінгу, що принесе громадянам Україні негайні переваги. ЄС прискорює роботу над двосторонньою угодою, що дозволить Україні та ЄС вільно експортувати продукти промисловості на ринках одне одного.
У деяких випадках торговельні відносини між ЄС і Україною вже вийшли за рамки угод в рамках поглибленої і всеосяжної зони вільної торгівлі (ПВЗВТ). Прикладом такої діяльності є запровадження «коридорів солідарності» на кордонах між ЄС і Україною, які з травня поточного року дозволили Україні експортувати більш як 33 мільйони тонн продукції, та імпортувати понад 11 мільйонів тонн необхідних товарів.
«Наприкінці, ми працюємо (з Україною – ред.) над амбітним переглядом пріоритетних дій за планом на 2023-3024, щоб прискорити повну імплементацію ПВЗВТ. Наразі ми застосовуємо багато заходів торговельної підтримки України, ще більше ми маємо в стадії підготовки. Це буде відображено у двосторонньому плані дій, що буде представлений невдовзі», - додав Виконавчий віцепрезидент Єврокомісії.
Як вже повідомлялося, з початку російського військового вторгнення в Україну у лютому 2022 року ЄС надає Україні ефективну політичну, економічну, фінансову, гуманітарну та військову допомогу. Зокрема, ЄС на рік скасував всі тарифи та митні збори для імпорту товарів українського виробництва, та запровадив «коридори солідарності» для експорту української сільськогосподарської та промислової продукції на європейський та світовий ринки в умовах, коли росія почала військову блокаду чорноморських портів України.