ПАТ "Укрнафта" планує розпочати будівництво 9 нових свердловин до кінця цього року та 30 свердловин - у 2024 році.

Про це повідомив директор компанії Сергій Корецький у Фейсбуці, передає Укрінформ.
"До кінця поточного року Укрнафта планує розпочати будівництво дев'яти нових свердловин. Чотири з них – власними силами, п'ять – із залученням сторонніх бурових компаній", - написав Корецький.
Він додав, що у 2024 році компанія планує пробурити 30 нових свердловин.
Корецький також повідомив, що Укрнафта поновила дію одного спецдозволу на користування надрами, ще один продовжили, до чотирьох внесли зміни і для 12 готуються документи на розширення меж ділянки. Крім того, компанія працює над придбанням нових спецдозволів.
Як повідомлялося, Укрнафта відправила в рейс перші 25 власних бензовозів і планує збільшити їхню кількість до 100.