У Києві сьогодні доступна потужність була на рівні 62-67% від типового споживання.

Як передає Укрінформ, про це генеральний директор YASNO Сергій Коваленко повідомив у Фейсбуці.
"Ми все ще в екстрених відключеннях. У Києві сьогодні доступна потужність була на рівні 62-67% від типового споживання. Фактично, остання атака відкинула нас десь на тиждень назад. Та я сподіваюся, що ми швидко повернемося до стабілізаційних графіків", - зазначив він.
Коваленко додав, що активно йде робота із ОСББ та ЖЕК житлових будинків, які приєднані до критичної інфраструктури. Уже по 474 будинкам є рішення - керуючі компанії готові у разі екстрених чи стабілізаційних відключень самостійно вимикати. "Я вдячний міській владі за таке непросте рішення. Чому це важливо - тому що в умовах значних обмежень головна мета - надати електроенергію саме критичній інфраструктурі, а решту розподілити рівномірно серед населення", - додав він.
Як повідомляв Укрінформ, у Києві відбуваються екстрені відключення електроенергії. Графіки стабілізаційних відключень, які складені раніше, наразі не діють.
Сили оборони збили понад 60 ракет, випущених російськими військами по Україні під час чергового масованого обстрілу в понеділок, 5 грудня. Водночас були влучання в енергоооб’єкти у Київській, Вінницькій та Одеській областях.