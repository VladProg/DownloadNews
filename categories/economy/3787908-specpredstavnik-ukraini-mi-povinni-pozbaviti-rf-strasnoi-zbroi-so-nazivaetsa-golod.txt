Спеціальний представник України з питань Близького Сходу та Африки Максим Субх наголошує, що попри дії Росії наша країна залишається гарантом глобальної продовольчої безпеки.

Як передає власний кореспондент Укрінформу в Нью-Йорку, про це він сказав на заході у штаб-квартирі ООН, присвяченому 90-м роковинам Голодомору.

Субх заявив, що попри дії Росії, Україна залишається гарантом глобальної продовольчої безпеки: «Для цього ми забезпечили функціонування альтернативного гуманітарного маршруту в Чорному морі».

За його даними, станом на кінець жовтня тимчасовим шляхом пройшло понад 50 суден.

«Україна докладе всіх зусиль, щоб не дозволити Росії спровокувати голод у світі», - наголосив спецпредставник. Саме тому Формула миру, запропонована Володимиром Зеленським, містить пункт про продовольчу безпеку.

Зараз, за словами Субха, треба зробити все можливе, щоб відновити ланцюги постачання зерна та сільськогосподарської продукції і врятувати людей, які потребують їжі. «Ми повинні позбавити Росію цієї страшної зброї, що називається голод», - наголосив він.
За даними ООН, 46 млн чоловік в Африці відчули голод після пандемії коронавірусу, зазначив Субх, Він розповів, що торік була представлена гуманітарна ініціатива, започаткована Президентом Володимиром Зеленським «Зерно з України» (Grain from Ukraine). До неї приєдналося понад 30 держав та міжнародних організацій, щоб допомогти країнам Африки й Азії, які стикаються з нестачею продовольства.

Станом на сьогодні ініціатива «Зерно з України» акумулювала близько 220 млн доларів на гуманітарні цілі. З початку її реалізації Україна за участі Всесвітньої продовольчої програми направила 170 тис. тонн пшениці до країн з найскладнішою продовольчою ситуацією, серед яких Ефіопія, Сомалі, Ємен та Кенія.

Другий Міжнародний саміт «Зерно з України» відбудеться наприкінці листопада під патронатом Президента України, зазначив спецпредставник. Метою саміту є посилення ролі України як гаранта продовольчої безпеки, консолідація зусиль для формування глобального альянсу, а також вивчення нових можливостей для розвитку альтернативних логістичних варіантів експорту сільськогосподарської продукції з України.

Субх також наголосив на важливості відновлення історичної справедливості - визнанні Голодомору геноцидом українського народу та недопущенні подальшого вчинення Росією геноциду, воєнних злочинів та злочинів проти людяності.

Як повідомляв Укрінформ, у четвер у штаб-квартирі ООН українська делегація провела захід «90-ті роковини Голодомору 1932-1933 років: використання продовольства як зброї, Тоді і Тепер, та забезпечення права на харчування для всіх».

У заході взяли участь представники дипломатичних місій багатьох країни, науковці, експерти, українські активісти Нью-Йорка.