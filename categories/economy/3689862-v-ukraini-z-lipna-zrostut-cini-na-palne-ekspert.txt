З 1 липня 2023 року планується повернення податків на пальне до довоєнного рівня - ПДВ зросте з 7 до 20%.

Рішення про повернення податків на пальне до довоєнного рівня є правильним, адже це дозволить державі наповнити бюджет, а також зменшити зловживання деяких імпортерів, які почали виводити прибуток із країни шляхом фіктивного завищення цін на імпортований продукт.
Таку думку висловив директор консалтингової групи «А95» Сергій Куюн у Фейсбуці, передає Укрінформ.
«З 1 липня 2023 року планується повернення податків на пальне до довоєнного рівня. При тому не тільки ПДВ (з 7 до 20%), а й акцизів. Вважаю це рішення правильним. По-перше, країні потрібні гроші. По-друге, ціни на нафту впали. Березень 2022 – $140, зараз – $75/бар. По-третє, зниження ПДВ призвело до зловживань деяких імпортерів, які через низький податок почали виводити прибуток з крайни шляхом фіктивного завищення цін на імпортований продукт», - зазначив він.
За словами експерта, ціни, якщо орієнтуватись на поточну ситуацію та повернення до довоєнних акцизів, зростуть по-різному: бензин – на 11,2 грн/л (з 47,17 до 58,35 грн/л); дизпальне – на 7,7 грн/л (з 47,43 до 55,10 грн/л); LPG – на 2,6 грн/л (21,77 до 24,40 грн/л).
«Бензин летить вгору, скраплений газ майже на місці. Як і раніше, вважаю необхідним адаптуватись до нових реалій та користуючись нагодою збалансувати ставки. Умовно, на 3 грн/л нижче акциз на бензин й на 3 грн/л вище на скраплений газ. І пропорції цінові збережуться, і бюджет з наваром», - резюмував Куюн.
Як повідомлялось, раніше в консалтинговій групі «А95» заявили, що Україна в умовах війни побудувала нову та ефективну систему надходження пального, яка забезпечує країну необхідними обсягами цього ресурсу. У найбільших українських мереж є запаси нафтопродуктів майже на 30 діб реалізації.