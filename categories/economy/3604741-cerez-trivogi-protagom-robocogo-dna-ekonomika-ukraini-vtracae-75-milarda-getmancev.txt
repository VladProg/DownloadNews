Масштабні тривоги в робочий день паралізують економічну активність країни і завдають шкоди економіці у 7,5 мільярда гривень.

Про це повідомив голова комітету ВР з питань фінансів, податкової та митної політики Данило Гетманцев у Телеграмі, передає Укрінформ.
«Очевидно, що ударами по нашій країні в понеділок вранці, коли люди ідуть на роботу, ворог не тільки намагається завдати удару по енергетичній інфраструктурі, а й паралізувати економічну активність. Втрати від масштабних тривог, що тривають робочий день, обраховуються щонайменше у 7,5 млрд грн втрат для ВВП», - ідеться в повідомленні.
Гетманцев закликає українців не «віддавати ворогу ці вкрай необхідні нам гроші» і пропонує організувати роботу як державного, так і приватного сектора економіки віддалено/в неробочі часи/у вихідні таким чином, аби не тільки компенсувати простій, а й забезпечити виробництво необхідної для перемоги продукції.
Як повідомлялося, вранці 31 жовтня російські війська завдали масованого удару по території України. Прем'єр-міністр Денис Шмигаль поінформував, що уражено 10 регіонів України, де пошкоджено 18 об'єктів, більшість з яких енергетичні.