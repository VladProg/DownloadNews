Росіяни грубо порушують умови експлуатації енергоблока №6 Запорізької атомної електростанції, переводячи його у стан "гарячого зупину".

Як передає Укрінформ, про це повідомляє Державна інспекція ядерного регулювання (ДІЯРУ).
"Окупаційною адміністрацією ЗАЕС було прийнято рішення перевести енергоблок №4 ЗАЕС у стан "холодний зупин". Натомість окупанти планують перевести енергоблок №6 ЗАЕС у стан "гарячий зупин". Такі дії є грубим порушенням умов ліцензії ЕО 000196 на право здійснення діяльності на етапі життєвого циклу "експлуатація ядерної установки "Запорізька АЕС", яка передбачає експлуатацію енергоблока №6 ЗАЕС лише в стані "холодний зупин", - йдеться у повідомленні.
У ДІЯРУ підкреслили, що безвідповідальні дії окупантів із розігріву як енергоблоку №4, так і енергоблоку №6, в умовах відсутності відповідного технічного обслуговування та ремонту обладнання енергоблоків ЗАЕС протягом останнього року та значного дефіциту персоналу, мають негативний вплив на безпеку ядерних установок на майданчику станції. Діяльність росіян несе в собі додаткові ризики відмов обладнання, систем та елементів, важливих для безпеки. У результаті існує ризик ініціювання перехідних процесів, які можуть призвести до порушень нормальної експлуатації та аварій, в тому числі із важким пошкодженням ядерного палива.
"Всі протиправні дії російських окупантів на ЗАЕС, зокрема, ігнорування умов ліцензій на експлуатацію, відбуваються попри присутність постійної моніторингової місії МАГАТЕ на атомній станції", - наголошує ДІЯРУ.
В інспекції нагадали, що єдиним шляхом повернення до безпечної експлуатації ЗАЕС є виконання Росією резолюції Ради керуючих МАГАТЕ, які закликають агресора до негайного виведення військового та іншого персоналу із ЗАЕС, повернення станції під контроль українського уряду.
Як повідомлялося, на 4-му енергоблоці Запорізької атомної електростанції через злочинні дії загарбників стався інцидент із витоком води з першого контуру в другий.
ЗАЕС перебуває в окупації із 4 березня 2022 року. За цей час росіяни неодноразово порушували принципи ядерної безпеки, розміщуючи на території ЗАЕС військову техніку, мінуючи територію та тероризуючи персонал станції.