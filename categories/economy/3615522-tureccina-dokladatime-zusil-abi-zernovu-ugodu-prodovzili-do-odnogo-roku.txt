Туреччина докладатиме зусиль, аби угода про Чорноморську зернову ініціативу була продовжена на термін до одного року.

Про це президент країни Реджеп Тайїп Ердоган сказав на полях саміту G-20 в Індонезії, повідомляє кореспондент Укрінформу.
“Постачання добрив, аміаку обговоримо на зустрічі з путіним. Ми будемо намагатися збільшити термін (“зернової угоди” - ред.) до одного року”, - сказав Ердоган.
Він наголосив на тому, що налагодження роботи “зернового коридору”, дозволило відправити на світовий ринок 11 млн тонн зерна.
“Ми продовжуємо нашу діяльність для того, щоб зерно потрапляло до країн, які його найбільше потребують, особливо в Африці”, - сказав Ердоган.
Як повідомляв Укрінформ, Україна хоче розширити угоду про експорт через Чорноморську зернову ініціативу, включивши більше портів і товарів, та сподівається, що наступного тижня буде ухвалене рішення про продовження “зернової угоди” принаймні на рік.