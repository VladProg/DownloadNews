Енергетики Херсонщини отримали від міжнародних партнерів 37 трансформаторів та 5 км сталеалюмінієвого проводу.

Як передає Укрінформ, про це повідомляє Херсонська ОВА.
«Енергетики Херсонщини отримали від міжнародних партнерів вкрай необхідне обладнання. Це 37 трансформаторів та 5 км сталеалюмінієвого проводу, вагою 36 тонн», - йдеться у повідомленні.

Як зазначається, надана допомога дозволить пришвидшити відновлення електропостачання після підриву росіянами дамби Каховської ГЕС.

Обладнання фахівці АТ «Херсонобленерго» отримали від Швеції, Фінляндії та Нідерландів за координації Міненерго.

Як повідомлялося, вночі 6 червня російські війська підірвали греблю Каховської ГЕС, спричинивши масштабне затоплення. Під водою опинилася низка населених пунктів Херсонської області. Від підтоплення постраждали також території Миколаївської області.