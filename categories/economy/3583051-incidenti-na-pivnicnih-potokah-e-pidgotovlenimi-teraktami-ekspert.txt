Інциденти на російських газогонах "Північний потік - 1" та "Північний потік - 2" є добре підготовленими терористичними актами.

Про це заявив директор Центру досліджень енергетики Олександр Харченко на брифінгу в Медіацентрі Україна - Укрінформ.

"Це явно добре підготовлений терористичний акт. Він точно підготовлений дуже професійними людьми, й дуже якісно", - сказав Харченко.

Експерт нагадав, що труба, яка проходить по дну моря, здатна витримувати значний постійний тиск, і її важко пошкодити. Крім того, Балтійське море має практично нульову видимість. За словами Харченка, ці фактри унеможливлюють завдання пошкоджень трубопроводам внаслідок несфокусованого вибуху та людьми, не підготовленими до таких дій.
Директор Центру досліджень енергетики вважає, що аварії на Північних потоках не вплинуть на європейські країни, адже вони вже підготовлені до опалювального сезону. На його думку, єдиною стороною, яка зазнала втрат у цьому випадку, є росія.
"Технічно я можу уявити, що ніхто і ніколи не дізнається, що там сталося. Тому що коли щось сталося на великій глибині, в одному із найбільш складних для операцій під водою морів світу, то не факт, що колись розслідування покаже реальні результати", - підсумував Харченко.
Як повідомлялося, 27 вересня з’явилися повідомлення про три витоки відразу на двох газопроводах, «Північний потік – 1» та «Північний потік – 2», - два на першому та один – на другому. Інцидент стався неподалік узбережжя Данії та збігся в часі з презентацією європейського проєкту «Балтійський потік», який дозволяє постачати з Норвегії до Польщі, через територію Данії, до 10 млрд кубометрів газу на рік.
У Європейській раді вважають, що інциденти на російських трубопроводах є результатом навмисних дій, які вимагають ретельного розслідування.