Із 10 квітня уряд запускає нові грантові програми для ветеранів на старт або розвиток власного бізнесу. Заявки на отримання гранту потрібно подавати через портал Дія.

Як передає Укрінформ, про це повідомила пресслужба Міністерства економіки.
Зазначається, що програмами передбачено надання кількох видів грантів.
Так, 250 тис. грн надаються учасникові бойових дій та/або особі з інвалідністю внаслідок війни за умови створення одного робочого місця;
500 тис. грн - для дружини/чоловіка учасника бойових дій та/або особи з інвалідністю внаслідок війни за умови створення двох робочих місць;
1 млн грн - для учасника бойових дій та/або особи з інвалідністю внаслідок війни, які зареєстровані як ФОП не менше трьох років, за умови створення чотирьох робочих місць, мінімум два з яких займуть ветерани або особи з інвалідністю внаслідок війни.
Гранти на 500 тис. грн та 1 млн грн надаватимуть за умови співфінансування: 30% коштів має вкласти у свою справу отримувач гранту, 70% - надасть держава у вигляді гранту.
Грантові кошти підприємець може використати на придбання обладнання, сировини, матеріалів, оренду приміщення та транспортних засобів, закупівлю ліцензійного програмного забезпечення, оплату послуг з маркетингу та реклами.
“Ветерани, які мають підприємницький хист, зможуть отримати від держави фінансову підтримку у вигляді гранту на започаткування або розширення власної справи. Розвиваючи свій бізнес, вони створять тисячі нових робочих місць, зокрема, й для своїх побратимів. І таким чином долучаться до економічного відновлення країни”, - зазначила перший віцепрем'єр-міністр - міністр економіки Юлія Свириденко.

Для отримання гранту ветерану або другому з подружжя ветерана необхідно подати заявку через портал Дія разом з бізнес-планом. Після перевірки кредитної історії заявника, його документів та оцінки бізнес-плану, він має пройти співбесіду з фахівцями Держслужби зайнятості. За результатами співбесіди Служба ухвалює рішення про надання чи відмову у наданні гранту.
Отримувачі грантів зможуть також безоплатно пройти навчання з питань підприємництва та отримати консультації в регіональних центрах зайнятості.
Як повідомлялось, урядовий проєкт єРобота включає грантові програми, спрямовані на стимулювання підприємницької діяльності та створення робочих місць. Зокрема, це програми мікрогрантів на відкриття чи розвиток власного бізнесу, грантів на створення й розвиток переробних підприємств, закладки саду та виноградарства, тепличного господарства.
Проєкт запущено з ініціативи Прем’єр-міністра України Дениса Шмигаля, Міністерства економіки спільно з Міністерством цифрової трансформації, Міністерством аграрної політики та продовольства, Державною службою зайнятості та Ощадбанком. До реалізації ініціативи долучилася Програма розвитку ООН в Україні за фінансової підтримки Швеції.