Україна виступає за більшу залученість країн Великої сімки до програм відбудови, зокрема тих, що реалізуються урядом та Міністерством економіки.

Як повідомляє Укрінформ із посиланням на пресслужбу міністерства, про це йшлося під час зустрічі першого віцепрем’єр-міністра - міністра економіки України Юлії Свириденко з дипломатичними представниками країн Великої сімки.

Ключовою темою обговорення стала відбудова нашої держави та співпраця у цьому питанні з міжнародними партнерами.
“Відновлення та відбудова України - наша спільна мета з партнерами та друзями з G7. Для максимального прискорення та ефективності відбудови на зустрічі з послами обговорили більшу залученість країн Великої сімки до спільних програм разом з урядом України та Міністерством економіки зокрема. Ми вбачаємо потенціал цієї співпраці в участі у грантових програмах підтримки малого та середнього бізнесу”, - зазначила Свириденко.
Також на порядку денному була мобілізація більших ресурсів Експортно-кредитних агенцій країн Великої сімки та перспектива більш довгострокових інструментів, що здатні посилити прямі інвестиції в країну.
Йшлося також про убезпечення інвестицій - можливість розробки механізмів гарантування політичних ризиків, які можуть бути розширені до покриття військових ризиків.
“Ми поінформували партнерів про наш прогрес у взаємовідносинах зі Світовим банком. Зокрема, стосовно використання частини трастового фонду на підтримку відновлення України, для перестрахування ризиків Багатостороннім агентством з гарантування інвестицій (MIGA). Посли країн Великої сімки погодилися, що цей інструмент є вдалим. І зазначили, що пропонують нам поставити саме MIGA в авангард процесу гарантування інвестицій”, - розповіла Свириденко.
На її думку, практичний прогрес у цьому питанні дозволить країнам стимулювати власні ЕКА, орієнтуючись на MIGA як на вдалий приклад.
Як повідомлялося, у Берліні 25 жовтня під егідою Німецького головування в G7 та Європейської комісії відбулася Міжнародна конференція експертів з відновлення України, яка залучила найкращих фахівців з усього світу. Експерти обговорили стратегію повоєнної відбудови України, яка стане основою для конкретних програм з реконструкції та відновлення України за участю міжнародного співтовариства.


Фото: Мінекономіки