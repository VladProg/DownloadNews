Міністерство енергетики ініціювало перевірки коректності застосування графіків відключень, дотримання операторами систем розподілу (ОСР) їх термінів і тривалості; перевірки проводитиме Держенергонагляд.

Як передає Укрінформ, про це повідомила пресслужба міністерства.
У Міненерго нагадали, що графіки погодинного відключення електроенергії необхідні для стабілізації енергосистеми у випадку дефіциту потужності.
Міненерго, НЕК «Укренерго» спільно з ОСР та місцевими органами влади наприкінці жовтня "оптимізували графіки відключення, зробили їх більш зручними", проте побутові споживачі та бізнес продовжують скаржитися на їх недотримання.
"Ми просимо громадян із розумінням поставитись до тимчасових відключень світла, які стали наслідком безпрецедентних атак росії на українську енергосистему. Постраждало близько 40% енергетичної інфраструктури, саме тому мусимо зменшити навантаження на енергосистему, особливо в години пік", - заявив перший заступник міністра енергетики Юрій Власенко.
Водночас, на його переконання, дуже важливо, щоб графіки відключень були складені "справедливо і максимально чітко виконувались".
Саме тому, пояснив Власенко, Міненерго ініціювало "перевірки коректності застосування графіків відключень, дотримання операторами систем розподілу їх термінів і тривалості".
Перевірки проводитиме Держенергонагляд спільно з уповноваженими представниками оператора системи передачі.
Як повідомляв Укрінформ, Національна комісія, що здійснює державне регулювання у сферах енергетики та комунальних послуг (НКРЕКП), 10 листопада закликала операторів системи розподілу рівномірно розподіляти між споживачами обсяги зниження споживання електроенергії.
Із 10 жовтня росія завдає масованих ударів ракетами та дронами-камікадзе по енергетичній інфраструктурі України.