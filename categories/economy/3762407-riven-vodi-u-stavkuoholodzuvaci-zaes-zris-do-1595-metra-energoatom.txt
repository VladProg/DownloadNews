Рівень води у ставку-охолоджувачі Запорізької атомної електростанції станом на полудень неділі, 17 вересня, зріс до 15,95 метра.

Про це національна атомна енергогенерувальна компанія "Енергоатом" повідомила в Телеграмі, передає Укрінформ.
"Станом на 12:00 17 вересня фіксується незначне підняття рівня води у ставку-охолоджувачі. Наразі він становить 15,95 м", – ідеться у повідомленні.
За даними Енергоатому, попри підрив російськими військами греблі Каховської ГЕС, ситуація залишається стабільною і контрольованою.
Рівень води у "гарячому" каналі Запорізької теплової електростанції, звідки за необхідності підживлюється ставок ЗАЕС, нині становить 16,77 метра, у "холодному" каналі – 10,75 метра.
Як зауважили в компанії, останнім часом рівень води в обох каналах майже не падає, а показники вже не залежать від Каховського водосховища, адже російська армія його знищила.
Наголошується, що енергоблоки Запорізької АЕС не працюють із вересня 2022 року. Відтоді активного додаткового випаровування води зі ставка-охолоджувача не відбувається.
Як повідомлялося, 15-16 вересня рівень води у ставку-охолоджувачі Запорізької АЕС сягав 15,94 м.
Рівень води в "гарячому" каналі Запорізької ТЕС становив 16,70 м. У "холодному" каналі рівень води досягав позначки 10,84 м.
Фото: Костянтин Ліберов