Міністерка фінансів США Джанет Єллен висловила підтримку прагненням українського уряду реалізовувати реформи та досягати показників, зазначених у недавно ухваленій програмі МВФ для України, аби повернутися до здорового економічного зростання.

Про це вона заявила у четвер під час спільної з Прем’єр-міністром Денисом Шмигалем пресконференції у Вашингтоні, передає власний кореспондент Укрінформу.

Фото: Ярослав Довгопол

«Я високо оцінюю вашу відданість виконувати порядок денний реформ і досягати контрольних показників, викладених у програмі МВФ», - зауважила Єллен.
Вона підкреслила, що новий рівень підзвітності уряду України, належне управління та забезпечення відповідального використання міжнародної допомоги, є «істотним кроком» до виведення України на здоровий економічний шлях.
«Будьте впевнені, Сполучені Штати підтримують Україну від першого дня цієї війни, і ми продовжимо підтримувати Україну стільки, скільки буде потрібно», - наголосила міністерка.
За її словами, Сполучені Штати пишаються тим, що є провідним партнером України. У цьому зв’язку вона нагадала слова президента Зеленського, що підтримка України – це не благодійність, а інвестиція в демократію та глобальну безпеку.
Як повідомляв Укрінформ, напередодні міністр фінансів США Джанет Єллен заявила про плани Вашингтона забезпечити Україну до вересня нинішнього року додатковою фінансовою підтримкою, а також іншими формами допомоги.
Фото: kmu.gov.ua