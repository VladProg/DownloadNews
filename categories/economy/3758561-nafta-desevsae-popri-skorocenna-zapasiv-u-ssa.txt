Ціни на нафту активно знижуються у п'ятницю, 8 вересня, попри скорочення запасів сировини у США.

Як передає Укрінформ, про це повідомляє enkorr.
Ціна листопадових ф'ючерсів на сорт Brent на лондонській біржі ICE Futures становить $89,33 за барель, що на $0,59 (0,66%) нижче за показник на закриття попередньої сесії. У четвер ці контракти здешевшали на $0,68 (0,8%) – до $89,92 за барель.
Котирування ф'ючерсів на WTI на жовтень на електронних торгах Нью-Йоркської товарної біржі (NYMEX) знизилися на $0,67 (0,77%) і становили $86,2 за барель. За підсумками минулої сесії вони знизилися на $0,67 (0,8%) – до $86,87 за барель.
Раніше цього тижня котирування обох марок досягали максимумів із середини листопада минулого року на заявах Саудівської Аравії і РФ про продовження добровільних скорочень видобутку й експорту нафти.
Тим часом у четвер Міненерго США повідомило, що комерційні запаси нафти в країні минулого тижня зменшилися на 6,31 млн барелів. Опитані агентством Bloomberg аналітики прогнозували скорочення на 2 млн барелів.
Товарні запаси бензину знизилися на 2,67 млн барелів, дистилятів – збільшилися на 679 тис. барелів. Експерти очікували зменшення запасів бензину на 1 млн барелів і підвищення запасів дистилятів на аналогічну величину.
Керуючий партнер Tyche Capital Advisors Тарік Захір написав, що зниження нафтових котирувань можна розглядати як можливість для нарощування довгих позицій.