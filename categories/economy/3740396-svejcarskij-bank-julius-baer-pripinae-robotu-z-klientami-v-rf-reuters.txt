Швейцарський приватний банк Julius Baer припинить усі операції з клієнтами у Росії.

Як передає Укрінформ, про це повідомляється у листі, з яким ознайомилося Reuters.
У листі йдеться, що банк Julius Baer припинить співпрацю з клієнтами, які постійно мешкають у Росії, не пізніше 31 грудня. Водночас діяльність з управління активами, зокрема, повноваження на управління інвестиціями клієнтів, кредитні угоди та контракти з кредитними картками, буде припинено до кінця вересня цього року.
Швейцарський банк коментарів з цього питання не надав, зазначає Reuters.
Рішення Julius Baer щодо припинення обслуговування росіян було прийнято тоді, коли швейцарські банки потрапили під пильну увагу влади, яка використовує санкції, заморожування активів і кримінальні розслідування для здійснення тиску на еліту Росії та зменшити підтримку президента РФ Володимира Путіна, йдеться у матеріалі.
У березні минулого року Julius Baer заявив про припинення ведення будь-якого бізнесу із заможними росіянами.
Як повідомляв Укрінформ, найбільші банки Молдови призупинили на невизначений термін роботу із російською системою грошових переказів «Юністрім».
Фото: Bloomberg via Getty Images