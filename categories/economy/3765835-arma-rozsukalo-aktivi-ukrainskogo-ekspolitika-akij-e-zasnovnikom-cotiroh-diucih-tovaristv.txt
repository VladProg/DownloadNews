Нацагентство з питань виявлення, розшуку та управління активами, одержаними від корупційних та інших злочинів (АРМА) виявило активи та рахунки в банках колишнього українського політичного діяча.

Про це повідомляє пресслужба Нацагентства, передає Укрінформ.
«На виконання запиту Міністерства юстиції України працівники АРМА виявили та розшукали активи та рахунки, відкриті у банківських установах, на ім’я підсанкційної особи. А саме: українського експолітика, який ймовірно причетний до вчинення протиправних дій проти основ національної безпеки та територіальної цілісності України», - йдеться в повідомленні.
Зазначається, що АРМА встановило, що ця особа, за даними державних реєстрів, є засновником 4 діючих українських товариств та кінцевим бенефіціарним власником 11 підприємств.
Після повномасштабного вторгнення РФ в Україну ця особа перереєструвала свій бізнес на тимчасово окупованих територіях за російським законодавством та ймовірно почала співпрацювати з окупантами, надаючи їм матеріальну підтримку.
За даними Нацагентства, загалом було виявлено 2 об’єкти житлової та 9 – нежитлової нерухомості, 3 земельні ділянки, 1 автомобіль. Крім того, на рахунках особи зберігається 116,065 тис. дол. Частка у статутних капіталах компаній становить 339,999 млн грн.
Інформація про виявлені активи направлена до Міністерства юстиції України для подальшого їх стягнення в дохід держави, відповідно до порядку, визначеного Законом України «Про санкції».
Як повідомлялося, у Національному агентстві України з питань розшуку та менеджменту активів (АРМА) створили антикорупційну раду, яка покликана мінімізувати корупційні прояви у діяльності відомства.
Фото: 24TV.UA