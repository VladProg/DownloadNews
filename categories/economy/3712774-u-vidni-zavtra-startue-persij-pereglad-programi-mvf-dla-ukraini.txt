Прем’єр-міністр Денис Шмигаль обговорив із директором європейського департаменту Міжнародного валютного фонду Альфредом Каммером початок роботи місії з першого перегляду програми кредитування МВФ, допомогу Фонду у відновленні України.

Про це очільник уряду повідомив у Телеграмі, передає Укрінформ.
"Обговорили із паном Каммером допомогу МВФ в євроінтеграції України, а також роль Фонду у відновленні. Працюємо над створенням Міжнародного компенсаційного механізму, аби конфісковані російські активи спрямувати на відбудову України", – зазначив глава уряду.
Він наголосив, що розраховує на підтримку МВФ у цьому напрямку, а також на подальше сприяння в консолідації фінансової підтримки від партнерів з усього світу.
Шмигаль також зауважив, що 23 травня у Відні стартує місія з першого перегляду програми розширеного кредитування МВФ, і привітав початок її роботи.
Прем‘єр-міністр уточнив, що йдеться про 4-річну програму EFF на 15,6 млрд доларів, яка була затверджена наприкінці березня. Вона є частиною великого пакета підтримки від країн G7 на суму 115 млрд доларів упродовж дії програми.

Як повідомляв Укрінформ, виконавча рада МВФ 31 березня схвалила нову програму розширеного фінансування EFF для України в розмірі $15,6 мільярда, розраховану на 48 місяців. На першому етапі МВФ запланував часті перегляди її виконання, зокрема цього року передбачається два такі перегляди.
Фото: Денис Шмигаль/Телеграм