Об'єднані Арабські Емірати стали ключовим центром торгівлі російським золотом, оскільки західні санкції щодо України перекрили більш традиційні експортні шляхи Росії.

Про це повідомляє Reuters, посилаючись на дані російської митниці, передає Укрінформ.
У перші дні після початку конфлікту в Україні багато міжнародних банків, логістичних провайдерів та афінажних компаній припинили роботу з російським золотом, яке зазвичай відправлялося до Лондона. Втім, Лондонська асоціація ринку дорогоцінних металів заборонила російські злитки з 7 березня 2022 року, а до кінця серпня до цього рішення доєднались Велика Британія, Європейський Союз, Швейцарія, США, Канада і Японія.
Однак експортні записи показують, що російські виробники золота швидко знайшли нові ринки збуту в країнах, які не запровадили санкції проти Москви, таких як ОАЕ, Туреччина і Китай.
Дані, які містять інформацію про майже тисячу поставок золота за рік, що минув від початку війни в Україні, показують, що ОАЕ імпортували 75,7 тонни російського золота на суму 4,3 мільярда доларів - порівняно з 1,3 тонни протягом 2021 року.
Китай і Туреччина були наступними найбільшими країнами-пунктами призначення, кожна з яких імпортувала близько 20 тонн в період з 24 лютого 2022 року по 3 березня 2023 року. Разом з ОАЕ на ці три країни припадає 99,8% російського експорту золота згідно з митними даними за цей період.
Експерт із пошуку джерел золота в Організації економічного співробітництва та розвитку Луї Марешаль вважає, що існує ризик того, що російське золото може бути переплавлене, а потім знову потрапити на ринки США та Європи з прихованим походженням.
У свою чергу, комітет із золотих злитків при уряді ОАЕ заявив, що в державі діють чіткі та надійні процедури боротьби з незаконними товарами, відмиванням грошей та суб'єктами, що потрапили під санкції.
"ОАЕ продовжуватимуть відкрито і чесно торгувати зі своїми міжнародними партнерами, дотримуючись усіх чинних міжнародних норм, встановлених Організацією Об'єднаних Націй", - йдеться в повідомленні.
Як повідомляв Укрінформ, 19 травня Президент України Володимир Зеленський провів зустрічі з главами делегацій Об’єднаних Арабських Еміратів, Султанату Оман і Держави Кувейт.