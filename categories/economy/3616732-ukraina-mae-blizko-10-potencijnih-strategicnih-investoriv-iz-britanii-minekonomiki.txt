Близько 10 потенційних стратегічних інвесторів з Великої Британії розглядають проєкти у сфері оборонно-промислового комплексу, суднобудування, IT, енергетики та інфраструктури.

Як передає Укрінформ, про це повідомив заступник міністра економіки Олександр Грибан під час Ukrainian Investment Roadshow 2022, повідомляє пресслужба міністерства.
“Україна відкрита для іноземних інвестицій. Ми бачимо інтерес з боку британського бізнесу: наразі близько 10 потенційних стратегічних інвесторів з Великої Британії розглядають проєкти з інвестиційного меню Advantage Ukraine в таких галузях як оборонно-промисловий комплекс, суднобудування, IT, енергетика та інфраструктура”, - розповів Грибан.
За його словами, також спостерігається підвищений інтерес портфельних інвесторів; вони навіть збираються створювати окремі інвестиційні фонди призначені виключно для інвестування в Україну.
Зазначається, що перші пілотні проєкти вже направлено на розгляд Multilateral Investment Guarantee Agency (MIGA) групи Світового банку та Development Finance Corporation (DFC). Проєктна команда Advantage Ukraine, що працює за підтримки Програми USAID «Конкурентоспроможна економіка України», веде перемовини щодо страхування воєнних ризиків.
Як повідомляв Укрінформ, ініціативу із залучення інвестицій Advantage Ukraine було презентовано 6 вересня. На платформі зібрано інвестиційні проєкти та можливості у 10 галузях економіки із загальним потенціалом у понад 400 млрд дол.
Фото: www.me.gov.ua