Хорватія не імпортуватиме українське зерно, проте готова й надалі надавати свої порти для транзиту.

Про це заявив прем'єр-міністр Хорватії Андрей Пленкович, передає Укрінформ із посиланням на Politico.
"Позиція і бажання Хорватії полягає в тому, що ми є транзитною країною, а не країною, яка отримує величезну кількість українського зерна, яке дешевше за наше, що означало б скруту для наших фермерів", - сказав Пленкович.
На запитання, чи запровадить Хорватія заборону на українське зерно, як Польща, Угорщина і Словаччина, Пленкович не відповів, але повторив, що хорватські порти сприяють перевезенню українського зерна до третіх країн.
Як повідомлялося, 7 вересня Україна почала експортувати зерно через морські порти Хорватії.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія оголосила 15 вересня, що Євросоюз не продовжуватиме тимчасові обмеження щодо українського зерна. Після цього Польща, Угорщина та Словаччина заявили про рішення одноосібно блокувати імпорт української агропродукції та припинили участь у Координаційній платформі, яка була створена під егідою Єврокомісії для вирішення цього питання.
Фото: Фейсбук Олександр Кубраков