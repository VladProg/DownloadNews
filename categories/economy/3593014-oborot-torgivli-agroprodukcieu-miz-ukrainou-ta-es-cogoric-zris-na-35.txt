Оборот торгівлі сільськогосподарськими товарами між Україною та Європейським Союзом за 8 місяців 2022 року збільшився проти минулорічних показників за аналогічний період на 35% - до 9,2 млрд дол. США.

Про це розповів заступник директора Національного наукового центру «Інститут аграрної економіки», академік НААН Микола Пугачов, повідомляє Укрінформ із посиланням на пресслужбу інституту.
"У січні-серпні 2022 року оборот торгівлі сільськогосподарськими товарами між Україною та Європейським Союзом збільшився проти минулорічних показників за відповідний період на 35 % і сягнув показника у 9,2 млрд дол. США", - йдеться в повідомленні.
Пугачов зазначив, що сальдо торгівлі агропродукцією зросло до рівня 4,9 млрд дол. США, оскільки збільшення вітчизняного експорту (+2,8 млрд дол. США) наклалось на зниження вартості закупівель у представників країн – членів ЄС (-0,4 млрд дол. США).
Головними торговельними партнерами в сегменті аграрної продукції для України серед держав ЄС виступають: Польща, Румунія, Нідерланди, Іспанія, Італія, Німеччина, Болгарія та Угорщина. Сукупний оборот України з цими державами складає майже 83%.
За словами Пугачова, характерною рисою 2022 року, стали помітні зміни у переліку ключових європейських партнерів України. Зокрема, до нього додались три країни – Румунія, Болгарія та Угорщина, але вийшла Франція. Науковець пояснив це зміною вітчизняних пріоритетів і відносною безпечністю логістики в умовах російського вторгнення та блокади українських морських портів.
У першій половині цього року вітчизняні експортери вже повністю використали безмитні експортні квоти на поставки до Європейського Союзу меду, яблучного і виноградного соків, а також консервованих томатів.
Євросоюз із 4 червня 2022 року терміном на рік зняв всі мита і збори на будь-яку продукцію, що надходить з України.
Як повідомляв Укрінформ, за даними Державної митної служби, у січні-серпні 2022 року Україна експортувала агропродовольчу продукцію на суму 13557 млн дол. США, що на 10% (на 1579 млн дол. США) менше ніж за аналогічний період минулого року.