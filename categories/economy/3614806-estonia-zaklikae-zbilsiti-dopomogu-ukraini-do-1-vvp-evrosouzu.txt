Міністр закордонних справ Естонії Урмас Рейнсалу на зустрічі з колегами з країн ЄС у Брюсселі запропонував змінити модель підтримки України, збільшивши її у п'ять разів з 0,2 до 1% від ВВП.

Про це повідомляє Укрінформ із посиланням на естонського національного мовника ERR.
«Європейські країни мають застосувати інший підхід, іншу парадигму підтримки України. Нинішнього темпу недостатньо. Подивимося на ситуацію у перспективі: ВВП України становить 1% ВВП Євросоюзу. По суті вся ця боротьба зараз тримається на Україні. Більшість витрат на цю боротьбу. А Європа загалом підтримала їх приблизно п'ятою частиною відсотка (0,2% - ред.) свого ВВП. Ми вже змінимо ситуацію, якщо зможемо підняти підтримку на озброєння та фінансову допомогу до одного відсотка від нашого ВВП», - сказав Рейнсалу.
На його думку, "це зовсім не драматична цифра".
На тій самій зустрічі міністр закордонних справ Литви Габріелюс Ландсбергіс закликав ЄС допомогти Україні досягти миру на своїх умовах. «Важливо, щоб Європа спрямувала дуже чіткий сигнал, що ми підтримаємо Україну в досягненні миру, який буде встановлений ними самими», - наголосив він.
За оцінкою глави зовнішньополітичного відомства Литви, для цього необхідно пріоритизувати програми фінансової допомоги, активувати 9-й пакет санкцій проти росії та запровадити санкції проти Ірану за поставку зброї агресору.
Рейнсалу та Ландсбергіс 13-14 листопада брали участь у засіданні Ради із закордонних справ Європейського Союзу у Брюсселі. Перша серед основних тем зустрічі – агресія росії проти України.
Фото: Сійм Ливі/ERR