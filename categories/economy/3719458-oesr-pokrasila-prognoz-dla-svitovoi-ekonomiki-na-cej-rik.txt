Організація економічного співробітництва та розвитку (ОЕСР) прогнозує, що цього року світова економіка зросте на 2,7%.

Про це повідомляє AP, передає Укрінформ.
Таким чином, ОЕСР підвищила свій попередній прогноз, який у листопаді становив 2,2%.
Організація також прогнозує лише незначне прискорення зростання - до 2,9% - наступного року.
«Світова економіка робить поворот, але її чекає довгий шлях до досягнення потужного та стійкого зростання. Глобальний економічний розвиток почав покращуватися, але це піднесення залишається крихким», - заявили в ОЕСР.
Організація також прогнозує зниження інфляції до 5,2% до кінця року з 7,8% наприкінці минулого року в країнах Групи 20, на які припадає понад 80% світової економіки.
Як повідомляв Укрінформ, Світовий банк покращив прогноз зростання світової економіки на 2023 рік до 2,1%, що на 0,4% більше, ніж за січневим прогнозом.