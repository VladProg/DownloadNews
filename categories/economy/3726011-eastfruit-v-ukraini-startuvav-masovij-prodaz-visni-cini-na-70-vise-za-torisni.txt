В Україні стартував масовий продаж вишні, перші партії якої коштують по 50-70 грн/кг, що в середньому на 70% дорожче, ніж на початку сезону 2022 року.

Як передає Укрінформ, про це повідомляє EastFruit.
"Що стосується цін, то перші великі партії вишні українські садівники готові відвантажувати по 50-70 грн/кг ($1,37-1,91/кг), що в середньому на 70% дорожче, ніж на початку сезону минулого року", - йдеться в повідомленні.
Зазначається, що в Україні минулого тижня стартувало збирання вишні. Але перші великі партії вишні з місцевих господарств на українському ринку з’явилися тільки цього тижня. За даними експертів проєкту, цьогорічний сезон продажів вишні розпочався на кілька тижнів пізніше.
Як повідомляють садівники, сьогодні попит на вишню досить високий. Однак, за прогнозами учасників ринку, валовий збір вишні в поточному сезоні буде дещо нижчим, ніж торік, що пов’язано з втратами врожаю цих кісточкових через заморозки в першій половині весни. Відповідно, і відпускні ціни на перші великі партії вишні значно вищі за торішні.
При цьому більшість садівників сьогодні оцінюють якість даних кісточкових як середню або нижчу. Через несприятливі погодні умови вишня має досить дрібний калібр, і вже починає тріскатися і гнити на деревах.
Як повідомлялося, у 2022 році в Україні вишня великим оптом на ринку на початку сезону пропонувалася до продажу по 15-35 грн/кг ($0,51-1,20/кг).