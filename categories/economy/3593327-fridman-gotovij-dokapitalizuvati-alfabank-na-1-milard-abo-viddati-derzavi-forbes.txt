Мільярдер з рф Михайло Фрідман запропонував перевести 1 млрд дол. на рахунок українського представництва підконтрольного йому «Альфа-Банку».

Як передає Укрінформ, про це йдеться в листі Фрідмана голові Національного банку Андрію Пишному від 11 жовтня, повідомляє Forbes.
"Акціонери Альфа-Банку Україна готові докапіталізувати банк на $1 млрд, але в разі ухвалення урядом або Національним банком рішення про передачу його державі чи іншим акціонерам готові безоплатно передати свої акції, йдеться в листі Михайла Фрідмана голові Національного банку Андрію Пишному від 11 жовтня", - пише видання.
У виданні зазначають, що, за словами Фрідмана, скоординована медіаатака проти банку та гучні заяви у пресі щодо його майбутнього викликають стурбованість клієнтів, тому він вирішив проінформувати про бачення акціонерами ситуації.
Акціонери висловили готовність добровільного фінансування – докапіталізації банку на $1 млрд, і в жовтні в Брюсселі заплановано зустрічі представників банку з регуляторними органами Євросоюзу, йдеться в листі. Потреба в докапіталізації неминуче постане перед усією банківською системою, вважає Фрідман, і питання лише – чиїм коштом це буде зроблено: приватних інвесторів чи держави.
"Акціонери банку ніколи не ототожнювали інвестиції в капітал банку зі зняттям персональних санкцій, запевняє Фрідман, проте в Україні, на його думку, інформацію було викривлено. Якщо уряд України або Нацбанк ухвалить рішення про передачу банку державі чи іншим акціонерам, Фрідман і партнери готові безоплатно передати акції банку, не оскаржуватимуть це рішення в судах та зроблять усе можливе, щоб перехідний період минув безшовно й непомітно для клієнтів, запевняє автор листа", - зазначають у Forbes.
Як повідомляв Укрінформ, у травні суд арештував активи російського олігарха Михайла Фрідмана в Альфа-Банку на 12,4 млрд грн. Альфа-Банк (Київ), за даними Нацбанку України, на 1 березня 2022 року за розміром загальних активів посідав 5-те місце (123,77 млрд грн) серед 69 банків, що діють у країні.