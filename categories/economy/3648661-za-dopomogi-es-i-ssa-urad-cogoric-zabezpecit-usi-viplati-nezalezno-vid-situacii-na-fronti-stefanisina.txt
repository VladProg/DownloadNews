Уряд України завдяки допомозі Європейського Союзу і США забезпечить стабільне фінансування всіх виплат, які стосуються виконання державою своїх функцій, протягом усього 2023 року незалежно від розвитку подій на полі бою.

Про це заявила віцепрем’єрка з питань європейської та євроатлантичної інтеграції Ольга Стефанішина в інтерв’ю в ефірі національного телемарафону, передає Укрінформ.
«Протягом 2022 року ми провели успішні перемовини і забезпечимо 2023 рік стабільним фінансуванням за рахунок макрофінансової допомоги ЄС в обсязі 18 млрд євро на цей рік і за рахунок суттєвої допомоги з боку США, яка дозволить покривати дефіцит українського бюджету кожного місяця. Це означає, що всі зарплати, пенсії, медичні, соціальні виплати – всі виплати, які стосуються виконання державою своїх функцій, будуть забезпечені протягом усього року незалежно від розвитку подій на полі бою», - сказала Стефанішина.
Вона додала, що це дуже важлива інвестиція всього світу у виживання України протягом війни.
Як повідомлялося, Рада Європейського Союзу 10 грудня підтримала пропозицію Єврокомісії щодо виділення Україні у 2023 році додаткових ресурсів фінансової підтримки. Нова програма макрофінансової допомоги для України становитиме 18 млрд євро. Очікується, що пільгові позикові кошти будуть надходити до державного бюджету протягом 2023 року рівномірними частинами з урахуванням виконання Україною узгоджених сторонами умов.
Передбачається, що перший транш Україна отримає у січні 2023 року.
Президент США 30 грудня 2022 року підписав комплексний законодавчий акт із державним бюджетом на $1,7 трлн, який містить майже $45 млрд допомоги Україні та союзникам для протистояння агресії рф.