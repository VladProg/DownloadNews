Міжнародне агентство з атомної енергії (МАГАТЕ) в найближчі тижні направить експертні місії з фізичної та ядерної безпеки на три підконтрольні уряду України діючі атомні електростанції, а також на Чорнобильську АЕС.

Як передає Укрінформ з посиланням на сайт МАГАТЕ, про це повідомив у понеділок генеральний директор Агентства Рафаель Маріано Гроссі.
"З початку війни в Україні МАГАТЕ робить все можливе, щоб запобігти ядерній аварії з потенційно серйозними наслідками для здоров'я населення та довкілля. Ми надавали обладнання для ядерної та фізичної ядерної безпеки, проводили неупереджені оцінки ситуації, надавали технічну експертизу та консультації. Ми виконуємо цю важливу роботу у тісній співпраці з українською владою та на її прохання", - заявив Гроссі.
За його словами, Агентство оперативно відреагувало на запит України щодо відправки експертних місій на українські АЕС і наразі вже готове до їх розгортання найближчим часом.
"У той час, коли світ прикутий до нестабільної ситуації з ядерною безпекою на Запорізькій атомній електростанції, ми не повинні забувати про інші ядерні об'єкти, розташовані в країні, яка перебуває у стані війни", - сказав Гроссі.
Групи експертів будуть направлені на діючі Южно-Українську, Хмельницьку та Рівненську атомні електростанції. Також окрема місія, вже третя за рахунком з 24 лютого, прибуде на ЧАЕС.
Відповідно до гендиректора МАГАТЕ, спочатку кожна місія триватиме близько тижня, однак за ними можуть слідувати інші, якщо буде потреба.
Як повідомляв Укрінформ, ЗАЕС, найбільша атомна станція в Європі, з 4 березня захоплена російськими військовими.
З того часу загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни й саму станцію, руйнуючи ЛЕП, викликаючи відключення енергоблоків та звинувачуючи у цьому Збройні сили України.
Завдяки зусиллям міжнародної спільноти у вересні вдалося забезпечити постійну присутність чотирьох експертів МАГАТЕ на захопленій окупантами Запорізькій АЕС.