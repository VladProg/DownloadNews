російські активи за кордоном потрібно не лише заморозити, але й пустити на відбудову України. Для перемоги над росією треба збудувати нову архітектуру безпеки.

Про це під час міжнародної конференції “Європа-Польща-Україна. Відбудова разом” заявив у середу у Варшаві прем’єр-міністр Польщі Матеуш Моравецький, передає Укрінформ.

Як зазначив глава польського уряду, для перемоги над агресивною росією потрібно збудувати нову архітектуру безпеки.
“Ця архітектура безпеки має використовувати зовсім іншу парадигму у сфері енергетики, економіки, торгівлі та фінансового співробітництва”, - заявив Моравецький.
Він підкреслив: не можна ховатися від російських загроз, а також не помічати російського капіталу. Відтак Польща підтримує не лише замороження російського капіталу, але і його конфіскацію і призначення на відбудову України, в якій візьмуть участь і польські підприємці.
Прем’єр Польщі зазначив, що уряд країни підтримує активне залучення польського бізнесу у відбудову України.
“В межах нової архітектури безпеки ми подбаємо про те, щоб Польща та польські підприємці, які як були на першій лінії допомоги Україні в її найважчі моменти, які ще не закінчилися, так і щоб після завершення війни Польща та польські підприємці були серед тих, хто відбудовуватиме Україну відповідно до нового, великого плану Маршалла”,- заявив Моравецький.
Він додав, що потрібно також зберегти позитивну енергію у питанні інтеграції України до ЄС. А також нагадав, що Київ отримав статус кандидата на членство у Спільноті, зокрема, і завдяки рішучим діям Варшави.
Під час конференції міністр розвитку і технологій Польщі Вальдемар Буда нагадав, що 1,2 тис. польських компаній подали заявки до Польської агенції інвестицій і торгівлі щодо бажання взяти участь у відновленні України. Він висловив переконання, що хоч і бізнес інших країн, зокрема США і Німеччини, хотітиме активно брати участь у відновленні України, але участь польських компаній буде основною в цьому процесі.
Як інформувало агентство, український уряд розраховує за рахунок конфіскованих російських активів, зокрема Міжнародного резервного банку (раніше Сбербанк) та Промінвестбанку (ПІБ), відновити житло для українців, зруйноване внаслідок воєнних дій.