На Південноукраїнській АЕС проведено інспекцію Міжнародного агентства з атомної енергії (МАГАТЕ) на наявність незаявлених ядерних матеріалів.

Як передає Укрінформ, про це повідомляє Державна інспекція ядерного регулювання.
«З 09 по 19 травня 2023 року на ВП «Південноукраїнська АЕС» було успішно проведено інспекцію Міжнародного агентства з атомної енергії в рамках Угоди між Україною та МАГАТЕ у зв'язку з Договором про нерозповсюдження ядерної зброї», - йдеться у повідомленні.
Зазначається, що перевірку здійснено інспектором агентства за участі інспектора Держатомрегулювання.
«Мета інспекцій – перевірка відсутності незаявлених ядерних матеріалів. Інспекція пройшла без зауважень», – додали в ДІЯРУ.
Як повідомлялося, 15 травня в Інституті ядерних досліджень НАН України проведено неоголошену інспекцію Міжнародного агентства з атомної енергії (МАГАТЕ) на наявність незаявлених ядерних матеріалів.