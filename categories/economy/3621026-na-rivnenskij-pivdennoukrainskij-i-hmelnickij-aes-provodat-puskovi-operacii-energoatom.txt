НАЕК "Енергоатом" працює над поверненням у роботу атомних електростанцій.

Про це йдеться у коментарі президента компанії, розміщеному на її сторінці у Фейсбуці, передає Укрінформ.
"Сьогодні зранку, 24 листопада 2022 року, Запорізька АЕС отримала живлення власних потреб від енергосистеми України. Всі дизель-генератори відключені та переведені в режим чергування. На енергоблоках Рівненської, Південноукраїнської та Хмельницької АЕС проводяться пускові операції", - сказав Котін.
Він зауважив, що внаслідок російської атаки 23 листопада уперше за 40-річну історію української атомної енергетики всі енергоблоки АЕС були відключені від енергосистеми. За словами Котіна, подібна ситуація передбачена регламентами експлуатації атомних станцій, які обладнані надійними системами безпеки, а персонал має необхідний рівень кваліфікації та знань для оперативного реагування.
"Однак це не повинно заспокоювати. Адже існує реальна небезпека ядерної та радіаційної катастрофи, що несуть обстріли всієї території України російськими крилатими та балістичними ракетами, та величезний ризик ураження атомних станцій", - наголосив Котін.
Він зазначив, що на росію мають бути негайно накладені додаткові жорсткі санкції, зокрема, на росатом та афілійовані з ним структури, які є невіддільною складовою російської влади.
Як повідомлялося, Міністерство енергетики України розраховує, що українські атомні електростанції відновлять роботу до вечора 24 листопада.
російський ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі. Через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.