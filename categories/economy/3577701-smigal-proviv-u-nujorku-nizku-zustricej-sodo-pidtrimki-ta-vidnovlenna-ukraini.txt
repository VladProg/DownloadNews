Прем’єр-міністр України Денис Шмигаль провів у Нью-Йорку численні зустрічі з лідерами держав та керівниками міжнародних організацій щодо військової, економічної та політичної підтримки України.

Як передає кореспондент Укрінформу у Нью-Йорку, про це він розповів журналістам у четвер.
Зокрема, відбулися зустрічі з президентом США Джо Байденом, прем’єр-міністром Великої Британії Ліз Трасс, прем’єр-міністром Японії Кішідою Фуміо.
«Ми заручилися підтримкою міжнародних фінансових організацій, особливо країн G7, – розповів він. - Надзвичайно плідна зустріч відбулася з директоркою-розпорядницею МВФ Крісталіною Георгієвою. Ми домовилися, що вже в жовтні працюватиме місія щодо започаткування нової програми для України».
Прем’єр нагадав, що цього року МВФ оголосив про виділення Україні додатково 1,4 млрд доларів швидкої допомоги.
За словами Шмигаля, відбулися «плідні переговори» з Генеральним секретарем ООН Антоніу Гутеррешем, з командою ООН, з організацією Global Compact стосовно підтримки процесу відновлення України, «причому не лише після війни, а щодо й страхування бізнесів, військових ризиків під час воєнних дій».
Шмигаль зазначив, що під час обговорення з Генсеком зернової угоди порушив питання продовження її дії, оскільки вона розрахована на 120 днів. Гутерреш пообіцяв, що угоду буде пролонговано, ООН також працює на розширення кількості портів, які до неї залучені.
За словами прем’єра, під час переговорів з партнерами ішлося про необхідність реформування Ради Безпеки. ООН.
«Дискусія відкрита, - зазначив він. - Ми вважаємо, що країна-агресор не може мати права голосу. Її або треба цього голосу позбавити, або, можливо, на час воєнної агресії виключати з Ради Безпеки».
Прем’єр зазначив, що росія намагається впливати на свідомість інших країн дезінформацією та пропагандою.
«На базі Генасамблеї ООН ми мали багато перемовин з африканськими, латиноамериканськими країнами, аби було їхнє розуміння, хто є агресор і хто несе відповідальність за все, що відбувається», - зазначив він.
Коментуючи останні заяви росії про проведення фейкових референдумів на окупованих територіях та часткової мобілізації в рф, він підкреслив, що потрібно зберігати єдність як усередині країни, так і серед зарубіжних партнерів, «незалежно від того, що робить агресор».
«Ці новини хвилюють нас усіх, але ми розуміємо, що маємо бути єдині всередині країни, мати політичну, суспільну єдність. Ми всі маємо працювати всередині держави як єдиний механізм на нашу перемогу», - підкреслив він.
Війна росії проти України триває з 2014 року, і мало що змінюється від оголошень всередині рф, сказав Шмигаль.
«Чи буде мобілізація, чи будуть фейкові референдуми, чи ще якісь кроки, наше завдання – звільнити наші території в межах міжнародно визнаних кордонів. Ми цим завданням займаємося і, переконаний, за підтримки наших партнерів успішно його реалізуємо», - додав він.
Як повідомлялося, 20 - 26 вересня у Нью-Йорку триває тиждень високого рівня в рамках 77-ї сесії Генасамблеї ООН, де виступають лідери держав, глави урядів, керівники зовнішньополітичних відомств країн-членів. Шмигаль, дружина Президента Олена Зелінська та генеральний прокурор України Андрій Костін беруть участь у низці заходів на полях Генасамблеї.
Фото: КМУ