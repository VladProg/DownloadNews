Верховна Рада ухвалила закон щодо спрощення процедури приватизації державного і комунального майна, яке перебуває у податковій заставі.

Відповідний законопроєкт (реєстр. №8045) у другому читанні підтримали 250 народних депутатів, передає Укрінформ із посиланням на сайт парламенту.
Згідно із законом, держава зможе продати державне/комунальне майно, яке перебуває у податковій заставі, без згоди контролюючого органу. А покупець, згідно з умовами приватизації, буде зобов'язаний погасити у повному обсязі податковий борг протягом 6 місяців.
Прийняття документу дозволить розблокувати процедуру приватизації 41 об'єкта державної форми власності із сукупною стартовою ціною 1 млрд грн, які при цьому мають більше 300 млн грн загального податкового боргу.
Як повідомлялось, Верховна Рада у жовтні ухвалила закон, який дозволить замінити перевірки з пожежної безпеки на страхування відповідальності для бізнесу.