Ветеринарний, санітарний та фітосанітарний контроль буде перенесено з українсько-польського кордону в порт Клайпеди (Литва) для всіх аграрних вантажів, які прямують в цей порт.

Про це йшлося під час зустрічі міністра аграрної політики та продовольства України Миколи Сольського, міністра сільського господарства і розвитку села Республіки Польща Роберта Телуса та міністра сільського господарства Литовської Республіки Кястутіса Навіцкаса, передає Укрінформ із посиланням на пресслужбу Мінагрополітики.
Зазначається, що контроль буде перенесено протягом двох наступних днів. Таке рішення пришвидшить транзит територією Польщі.
Сольський повідомив, що Україна запропонувала перенести ветеринарний, санітарний та фітосанітарний контроль з українсько-польського кордону до литовського порту.
Роберт Телус та Кястутіс Навіцкас зазначили, що їхні уряди підтримують такий механізм контролю і вважають це конструктивним кроком.
Як повідомлялося, 15 вересня Єврокомісія не продовжила дію тимчасових обмежень ЄС щодо імпорту збіжжя з України до Болгарії, Угорщини, Польщі, Словаччини та Румунії. Після цього Польща, Угорщина та Словаччина оголосили про рішення надалі одноосібно блокувати імпорт української агропродукції та припинили участь у координаційній платформі, яка була створена під егідою Єврокомісії для розв'язання зернового питання. Україна подала до СОТ позови проти цих країн.
На зустрічі координаційної платформи, створеної під егідою Єврокомісії для розв'язання проблеми експорту українського зерна до п’яти сусідніх країн ЄС, Україна представила план дій.
Україна запровадила внутрішню процедуру верифікації експорту чотирьох культур (кукурудза, ріпак, соняшник, пшениця) до п'яти країн ЄС. Ця процедура передбачає видачу ліцензії від українського уряду протягом 30 днів з дня отримання заявки на експорт.
Фото: cfts.org.ua