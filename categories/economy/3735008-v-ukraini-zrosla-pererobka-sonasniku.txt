За 11 місяців 2022/23 маркетингового року в Україні було перероблено близько 11,5 млн т насіння соняшнику, що на 13% більше, ніж у 2021/2022 МР.

Як передає Укрінформ, про це повідомляє інформаційно-аналітичний портал "АПК-Інформ".
Зазначається, що показник переробки у поточному сезоні перевищив очікування, проте став другим мінімальним показником для вказаного періоду з 2016/17 МР після показника сезону 2021/22.
У червні 2023 року в Україні було перероблено 888 тис. т соняшнику, що на 21% менше, ніж у травні цього року та є мінімальним місячним результатом від початку 2022/23 МР.
При цьому, минулого місяця учасники ринку повідомляли про призупинення частиною заводів переробки соняшнику на тлі зниження цін попиту на соняшникову олію у квітні-травні.
Деякі переробники планують у липні-серпні переключитися на переробку насіння ріпаку, внаслідок чого обсяги переробки даної олійної в сезоні-2023/24 можуть збільшитися майже удвічі.
Як повідомляв Укрінформ, асоціація «Укроліяпром» прогнозує, що у 2022/2023 маркетинговому році (з вересня 2022 по вересень 2023 року) в Україні може бути вироблено до 4,35 млн т соняшникової олії.
При цьому, за попереднім прогнозом у сезоні 2023/2024 в Україні може бути вироблено майже 5 млн т соняшникової олії.