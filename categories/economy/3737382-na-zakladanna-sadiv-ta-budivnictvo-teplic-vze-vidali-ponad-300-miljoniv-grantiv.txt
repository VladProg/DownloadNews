На висадку садів та будівництво теплиць видано понад 300 млн грн грантів у межах програми єРобота.

Про це під час засідання уряду повідомив Прем'єр-міністр Денис Шмигаль, передає Укрінформ.
"Ми продовжуємо видавати гранти на висадку нових садів і будівництво теплиць у межах програми єРобота. Вже виділили бізнесу більш ніж 300 млн грн за цим напрямком", - сказав глава уряду.
Прем'єр-міністр відзначив, що у 2023 році за різними програмами підтримки аграрії отримали вже близько 42 млрд грн банківських кредитів, з них майже 26 млрд грн - за програмою пільгового кредитування «5-7-9».
Найбільше кредитів видано на Київщині, Вінниччині та Кіровоградщині.
Як повідомляв Укрінформ, у 22 регіонах України тривають жнива, вже намолочено понад 2 млн т зерна.