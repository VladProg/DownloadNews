У держбюджеті України-2023 розморозили видатки місцевих бюджетів на капітальні витрати та благоустрій, тоді як Росія витрачає все більше грошей саме на війну. Тому проєкт державного кошторису України на 2024 рік повернув бюджет до реальності, на яку очікує суспільство.

Таку думку в ефірі Українського радіо висловив виконавчий директор Центру економічної стратегії Гліб Вишлінський, передає Укрінформ.
"Якщо бюджет 2023 року був більшою мірою бюджетом спроби відбудови, то бюджет 2024-го – це момент повернення до бюджету для Перемоги. У 2023 році в бюджеті передбачалося досить багато капітальних видатків, тобто коштів на відбудову того, що було зруйновано в перший календарний рік війни на деокупованих територіях. А також були розморожені видатки місцевих бюджетів на капітальні витрати, для інвестицій на благоустрій. У масштабах, більших, ніж посадити клумби. І в результаті усередині 2023 року сформувалося суспільне ставлення, що щось іде не так. Ворог концентрував усі свої зусилля, зокрема фінансові та управлінські, щоб витрачати гроші на нові технології, які б допомагали повернути ситуацію на фронті на його користь, а в Україні, насамперед із місцевих бюджетів, почалося фінансування багатьох проєктів, розроблених навіть ще до війни. Відповідно, проєкт бюджету на 2024 рік трохи перекинув цю ситуацію, повернув бюджет до реальності, на яку очікує суспільство. Тобто ми забираємо гроші у місцевих бюджетів, які насправді не особливо були ними зароблені, це податок на доходи фізичних осіб-військовослужбовців, які державний бюджет платить до місцевих бюджетів", – розповів експерт.
За його словами, таким чином кошти повертаються до державного бюджету, і це створює одне із джерел додаткових витрат на оборону та новітнє озброєння у 2024 році.
"З іншого боку, є велике поле для абсолютно змістовних дискусій – це дуже суттєве зменшення витрат центрального бюджету на будь-які капітальні видатки для відбудови. Фактично цих грошей зараз не закладено, а передбачено лише, що з Резервного фонду – близько 45 млрд грн – фінансуватимуть критичні питання з відбудови, а також фінансуватимуть із коштів міжнародних донорів", – додав Вишлінський.
Він також нагадав, що проєкті держбюджету до другого читання передбачено близько 1,7 трлн грн доходів, 3,2 трлн видатків і 1,5 трлн дефіцит. "Дефіцит, як бачимо, зіставний із доходами, і все це пораховано на базі того, що приблизно 200 млрд грн – ціна питання ПДФО військових – йде до державного бюджету. Але на наступний рік все одно маємо дуже велику потребу фінансування", – зауважив експерт.