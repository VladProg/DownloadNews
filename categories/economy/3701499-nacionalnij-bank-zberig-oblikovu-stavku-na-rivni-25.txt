Національний банк України ухвалив рішення зберегти облікову ставку на рівні 25%.

Про це на брифінгу сказав голова Національного банку України Андрій Пишний, повідомляє кореспондент Укрінформу.
"Правління Національного банку ухвалило рішення залишити облікову ставку на рівні 25% річних", - сказав Пишний.
За словами голови НБУ, це підтримає ефекти від попередніх заходів із посилення привабливості гривневих активів, дасть змогу й надалі забезпечувати стійкість валютного ринку та формувати належні передумови для збереження сталого тренду на зниження інфляції та пом’якшення найбільш обтяжливих валютних обмежень.
Як зазначив Пишний, оновлений макропрогноз Національного банку передбачає, що цикл зниження облікової ставки розпочнеться у четвертому кварталі 2023 року.
"Оновлений макропрогноз передбачає початок циклу зниження облікової ставки в четвертому кварталі 2023 року", - сказав голова НБУ.
За його словами, Нацбанк готовий коригувати час і темп зміни облікової ставки з огляду на подальший розвиток подій на валютному ринку, інфляційну динаміку та стійкість міжнародної підтримки.
Як повідомляв Укрінформ, Національний банк України у січні 2022 року підняв облікову ставку до 10%. З початком військової агресії облікова ставка залишалася незмінною. Однак уже 3 червня 2022 року облікову ставку було підвищено з 10 до 25%.