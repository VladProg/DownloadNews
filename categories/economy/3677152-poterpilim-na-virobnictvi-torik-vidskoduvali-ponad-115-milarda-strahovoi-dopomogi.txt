Фонд соціального страхування України (ФССУ) направив у 2022 році на страхові виплати потерпілим на виробництві понад 11,5 млрд грн. Середній щомісячний розмір допомоги склав 5 227,6 грн.

Про це ФССУ повідомляє у Телеграмі, передає Укрінформ.
«Понад 11,5 мільярда гривень страхових виплат було профінансовано Фондом соціального страхування України у минулому році. Мова про допомоги і компенсації, які Фонд виплачував потерпілим внаслідок нещасних випадків на виробництві або професійних захворювань, а також членам їх родин», - йдеться в повідомленні.
Страхові виплати здійснювалися для більш ніж 166 тис. українців.
У структурі страхових виплат, здійснених за 2022 рік, основна частина (97,8%) припадає на щомісячні страхові виплати – 11 238,3 млн грн.
Крім того, на 138,2 млн грн (1,2%) було профінансовано надання одноразової допомоги, на 19,8 млн грн (0,1%) – надання допомоги по тимчасовій непрацездатності внаслідок нещасного випадку на виробництві.
У ФССУ наголошують, що середній розмір щомісячної допомоги від Фонду, яка покликана повністю компенсувати потерпілому втрачений заробіток відповідно до відсотка втраченої працездатності (або членам його родини в разі смерті потерпілого), становив 5 227,6 грн, що на 17,8% більше суми допомоги у 2021 році.
Як повідомлялося, з 1 січня 2023 року в Україні триває реорганізація Фонду соціального страхування України, повноваження якого передані Пенсійному фонду, який, зокрема, фінансуватиме одноразові і щомісячні страхові виплати.