У червні українці зареєстрували найбільшу за останні три роки кількість нових підприємств – майже 31,5 тис.

Як передає Укрінформ, про це повідомляє Опендатабот.
«Найбільше нових фопів було створено у червні — більш ніж 31 тисяча. Це найбільший показник не лише за період повномасштабного вторгнення, а й за останні три роки», - йдеться в повідомленні.
Загалом за перше півріччя 2023 року, за даними сервісу, українці відкрили трохи менше 134 тис. нових справ, що складає майже 70% від кількості відкритих ФОПів за весь 2022 рік.
Найбільш затребувані сфери, у яких відкриваються нові бізнеси, не змінюються. Як і торік, у 2023 році перше місце посіла роздрібна торгівля — нею офіційно почали займатися 38 405 українців (28,7%).
Другим за популярністю залишається КВЕД «Комп’ютерне програмування, консультування та пов’язана з ними діяльність». Цьогоріч у цій сфері власну справу розпочали вже 11 882 підприємців (8,9%).
Наданням інших індивідуальних послуг вирішили зайнятися ще понад 8 745 ФОПів (6,5%).
Серед регіонів лідером за кількістю новостворених ФОПів у першому півріччі став Київ — трохи більше 19 тис. Друге і третє місце посіли Дніпропетровська та Львівська області — майже 12 тис. та понад 10 тис. ФОПів відповідно.
Як повідомлялося, упродовж п’яти місяців 2023 року підприємці сплатили до бюджету 15,2 млрд грн єдиного податку. Кількість ФОП, які перебувають на обліку в органах ДПС на 1 червня 2023 року складає 2008,2 тис. осіб.