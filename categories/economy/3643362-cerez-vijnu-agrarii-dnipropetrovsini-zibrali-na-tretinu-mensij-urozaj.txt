Цьогоріч аграрії Дніпропетровської області зібрали понад 4 млн тонн зернових та олійних культур, що на третину менше, ніж торік.

Про це в Телеграмі повідомляє голова Дніпропетровської ОВА Валентин Резніченко, передає Укрінформ.
"Наші землероби 2022-го зібрали понад 3 мільйони тонн зерна: пшениці, ячменю, жита, вівса, кукурудзи. Та більш як 1,3 мільйона тонн соняшнику та ріпаку. Урожай на третину менший минулорічного рекорду", - написав очільник області.

В ОВА називають ці показники середніми, але запевняють, що збіжжя цілком вистачить.
Під урожай 2023 року аграрії посіяли майже 640 тис. га озимини.
"Це трохи менше, ніж збиралися. Завадили дощі. Вільні площі навесні займуть пшеницею, ячменем, кукурудзою та соняшником", - зазначив Резніченко.
Аграрії запевняють: перші сходи в гарному стані. І сподіваються на вологу весну.
Як повідомлялось, за даними Міністерства аграрної політики та продовольства, українські аграрії станом на 23 грудня 2022 року зібрали 46,6 млн т зернових та зернобобових культур на 90% від загальної площі посівів.
Фото: Валентин Резніченко / Телеграм