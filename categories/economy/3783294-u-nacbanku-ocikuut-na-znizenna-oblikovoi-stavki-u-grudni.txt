Більшість членів Комітету з монетарної політики Національного банку очікують зниження облікової ставки на 1 відсотковий пункт до 15% у грудні з відповідним коригуванням інших ставок НБУ за операціями з банками.

Як передає Укрінформ, про це повідомляє пресслужба Національного банку за результатами дискусії членів Комітету з монетарної політики.
"Усі члени КМП бачать можливість додаткового пом’якшення процентної політики за умови успішної адаптації учасників ринку до нового валютного режиму та відсутності помітного погіршення балансу ризиків. Більшість учасників дискусії очікують зниження облікової ставки на 1 в. п. до 15% у грудні з відповідним коригуванням інших ставок НБУ за операціями з банками", - йдеться в повідомленні.
Натомість кілька членів КМП бачать передумови для суттєвішого зниження облікової ставки та інших ставок за операціями НБУ з банками – на 2 в. п. Водночас учасники дискусії загалом погодилися, що простір для пом’якшення процентної політики в 2024 році наразі видається обмеженим, ураховуючи плани щодо валютної лібералізації та очікуване певне пришвидшення інфляції в наступному році. На їхню думку, достатня привабливість гривневих інструментів залишатиметься однією з важливих передумов збереження стійкості валютного ринку. Для цього НБУ муситиме утримувати достатньо високі ставки й за операціями з банками
Однак кілька членів КМП припустили, що НБУ може переглянути прогноз облікової ставки в новому прогнозному циклі в січні в разі позитивних змін у балансі ризиків для курсової стійкості та цінової динаміки. Підґрунтям для цього може бути, зокрема, підтвердження ритмічності надходження міжнародної допомоги, поліпшення очікувань і більша, ніж очікується зараз, збалансованість валютного ринку. Такий розвиток подій дасть змогу рухатися в бік подальшого зниження процентних ставок.
Як повідомлялось, Правління Національного банку України ухвалило рішення з 27 жовтня 2023 року встановити облікову ставку на рівні 16%, зрівнявши її зі ставкою за депозитними сертифікатами (ДС) овернайт.