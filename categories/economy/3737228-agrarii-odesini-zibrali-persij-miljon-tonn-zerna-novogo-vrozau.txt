Аграрії Одеської області першими в Україні зібрали 1 млн т зерна нового врожаю.

Як передає Укрінформ, про це повідомив заступник міністра аграрної політики та продовольства України з питань цифрового розвитку, цифрових трансформацій і цифровізації Денис Башлик у Телеграмі.
Він зазначив, що станом на 18 липня в Одеській області вже зібрано 1,02 млн т зерна, у тому числі: 505 тис. т - ячменю (середня врожайність 34,2 ц/га), 458 тис. т - пшениці (32,0 ц/га) та 56 тис. т гороху (18,5 ц/га). Крім того, зібрано 161 тис. т ріпаку (середня врожайність 18,5 ц/га).
Заступник міністра додав, що лідерами з намолоту в області є Білгород-Дністровський район – 150 тис. т ячменю і 130 тис. т пшениці, та Болградський район – 100 тис. т ячменю і 64 тис. т пшениці.
За словами Башлика, аграрії найбільш посушливого району Одещини – Ізмаїльського зібрали 117 тис. т ранніх зернових та зернобобових культур.
Як повідомляв Укрінформ, аграрії Одещини та Миколаївщини почали першими збирати новий врожай 2023 року наприкінці червня.
Фото: Денис Башлик, Телеграм