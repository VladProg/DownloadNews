Кабінет міністрів понизив кредитну ставку на проєкти з термомодернізації адмінбудівель, шкіл та лікарень до 0,25%.

Про це під час засідання уряду сказав прем'єр-міністр Денис Шмигаль, передає Укрінформ.
"Уряд також продовжує політику підтримки регіонів та громад. Сьогодні затверджуємо постанову, якою знижується до 0,25% річних кредитна ставка на проекти з термомодернізації адміністративних будівель, шкіл та лікарень. Ми говоримо про програму від Європейського інвестиційного банку в розмірі 300 млн євро, яка була підписана 2 роки тому", - сказав Шмигаль.
За його словами, громади фактично отримують можливість майже безвідсоткових позик на відповідні проєкти термомодернізації, надалі це сприятиме зменшенню споживання енергоресурсів.
Як повідомляв Укрінформ, раніше МВФ висловив позитивну оцінку зусиллям влади України щодо збереження макрофінансової стабільності в умовах повномасштабної російської агресії та планує продовжити обговорення подальших кроків на підтримку української економіки.