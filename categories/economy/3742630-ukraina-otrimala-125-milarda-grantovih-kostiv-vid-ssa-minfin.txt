До державного бюджету України від США надійшов грант в розмірі 1,25 млрд дол через Цільовий фонд багатьох донорів Світового банку.

Як передає Укрінформ, про це повідомляє пресслужба Мінфіну.
"У 2023 році Україна вже отримала 8,45 млрд доларів США грантових коштів прямої бюджетної підтримки від США. Від початку повномасштабної війни до держбюджету України вже надійшло 20,4 млрд доларів США грантових коштів від Сполучених Штатів", - йдеться в повідомленні.
Зазначається, що грант наданий як частина п’ятого додаткового фінансування в рамках проєкту “Підтримка державних видатків для забезпечення стійкого державного управління в Україні” (PEACE in Ukraine). Метою проєкту є часткова компенсація видатків державного бюджету, зокрема соціальних та гуманітарних, що не пов’язані зі сферою безпеки і оборони.
Залучене грантове фінансування буде спрямовано на відшкодування видатків держбюджету, зокрема, на оплату праці працівників державних органів та виплат за окремими програмами державної соціальної допомоги (ВПО, особам з інвалідністю, малозабезпеченим сім’ям, виплати житлово-комунальних субсидій) та інших соціальних виплат.
“Безповоротна фінансова допомога від Сполучених Штатів є надзвичайно важливим елементом у підтримці Держбюджету України під час опору повномасштабній агресії РФ. Черговий грант допоможе Уряду України відшкодувати пріоритетні видатки соціальної та гуманітарної сфери”, - зазначив міністр фінансів Сергій Марченко.
Міністерство фінансів України спільно зі Світовим банком реалізує Проєкт PEACE in Ukraine та забезпечує прозорість залучення і використання коштів, наданих партнерами з розвитку. У співпраці з компанією Делойт Консалтинг, яка реалізує проєкт USAID SOERA, Мінфін реалізує моніторинг використання прямої бюджетної підтримки Уряду США, а з аудиторською компанією PriceWaterhouseCoopers Ukraine – перевірку за узгодженими процедурами з метою визначення допустимих державних витрат, проведених Україною у 2022 році в рамках Проєкту.
Наразі в Україні впроваджується спільний з Міжнародним банком реконструкції та розвитку (МБРР) та Міжнародною асоціацією розвитку (МАР) Проєкт “Підтримка державних видатків для забезпечення стійкого державного управління в Україні” на загальну суму 16,5 млрд доларів США та 1,4 млрд євро (позики МБРР, кредити МАР, гранти Цільового фонду багатьох донорів).
Як повідомляв Укрінформ, до держбюджету 25 липня надійшов шостий транш у розмірі 1,5 млрд євро масштабної макрофінансової допомоги (МФД) від ЄС, а загальний обсяг фінансування за програмою МФД сягає 18 млрд євро.