Бюро економічної безпеки арештувало один із найбільших логістичних центрів вартістю у 700 мільйонів гривень, який належить росіянам.

Як передає Укрінформ, про це повідомляє пресслужба БЕБ.
"Транспортний холдинг, який є одним із найбільших в Україні логістичних центрів, підозрюється в ухиленні від сплати податків у сумі понад 18,3 млн грн. Детективи Бюро економічної безпеки України також встановили, що його бенефіціарними власниками через кіпрську офшорну компанію є громадяни російської федерації", - йдеться в повідомленні.
Зазначається, що за результатами санкціонованих обшуків адміністративних будівель підприємства детективи БЕБ виявили та вилучили документи фінансово-господарської діяльності, що свідчать про правопорушення, а також документи, які підтверджують громадянство російської федерації засновників.
Громадяни рф за попередньою змовою зі службовими особами товариства, починаючи з 2021 року, завищували податковий кредит з податку на додану вартість під час фінансово-господарських операцій з декількома суб’єктами господарської діяльності. Такі порушення вимог Податкового кодексу України призвели до фактичного ненадходження до державного бюджету понад 18,3 млн грн.
Як наголосили у БЕБ, у межах досудового розслідування заарештовано корпоративні права товариства. А також шляхом заборони відчуження, розпорядження та користування майном - 9 одиниць транспортних засобів та 13 об’єктів нерухомості (будівлі, земельні ділянки тощо), які зареєстровані за ним. Орієнтовна загальна вартість товарно-матеріальних цінностей, на які накладено арешт, сягає близько 700 млн грн.
Як повідомляв Укрінформ, Бюро економічної безпеки передало до АРМА корпоративні права підприємства, комплекс із виготовлення м’ясних заморожених напівфабрикатів, вартість якого становить 350 млн грн. Кінцевим власником підприємства є громадянин росії.
Фото: БЕБ