Українська теплова генерація веде роботу над імпортом вугілля для виконання плану з накопичення палива на складах.

Про це в ефірі програми «Укрінформ: вечірній стрім» сказав радник Прем'єр-міністра України Юрій Бойко.
"На сьогодні дійсно ведеться активна робота по залученню імпортного ресурсу. Цілком очевидно, що ресурсом державних шахт і приватних вуглевидобувників ми не покриємо наш баланс тією мірою, щоб вийти на планові показники накопичення вугілля", - сказав Бойко.

Він зауважив, що у липні - серпні теплові електростанції активно працювали, щоб покрити збільшене споживання електроенергії у спекотні дні.
За словами Бойка, перші партії імпортного вугілля вже прибули до України з Польщі. Крім того, розглядається можливість завезення з Польщі вугілля з Казахстану, яке зараз перебуває на території сусідньої нам держави.
"Моя оцінка - вугілля не стане вузьким місцем (під час опалювального сезону - ред.)", - сказав Бойко.
Він також повідомив, що високовольтні мережі у всіх регіонах готові до зимових навантажень. За словами радника прем'єра, НЕК "Укренерго" виконала безпрецендентний обсяг робіт із заміни основного обладнання. Тому, за умови відсутності нових атак на енергосистему, відключень світла в опалювальний сезон не передбачається.
Як повідомлялося, у межах підготовки до осінньо-зимового періоду компанія ДТЕК імпортує 210 тис. т вугілля.