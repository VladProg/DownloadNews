Ціни на нафту слабко зростають у середу, 7 рудня, після падіння напередодні на побоюваннях спаду у світовій економіці й, відповідно, зниження попиту на нафту у 2023 році.

Як передає Укрінформ, про це повідомляє enkorr.
Лютневі ф'ючерси на Brent здорожчали на лондонській біржі ICE Futures на $0,21 (0,26%), до $79,56 за барель. У вівторок Brent здешевшала на $3,33 (4%), до $79,35 за барель, що є найнижчим значенням із 3 січня.
Січневі ф'ючерси на WTI піднялися в ціні на електронних торгах Нью-Йоркської товарної біржі (NYMEX) на $0,1 (0,13%), до $74,35 за барель. За попередню сесію контракт здешевшав на $2,68 (3,5%), до $74,25 за барель, мінімуму з 23 грудня 2021 року.
За останні три сесії Brent і WTI втратили в ціні понад 9%, попри пом'якшення карантинних обмежень у Китаї й набуття чинності європейського ембарго на постачання російської нафти, а також ініціативи щодо запровадження «стелі» цін на нафту з рф.