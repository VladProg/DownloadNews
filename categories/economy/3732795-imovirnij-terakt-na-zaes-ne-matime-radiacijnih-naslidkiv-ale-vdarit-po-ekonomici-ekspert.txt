Найбільш імовірний сценарій у разі здійснення росіянами теракту на Запорізькій АЕС – це завдання максимальної шкоди станції, щоб вона не виробляла електроенергію протягом року чи кількох років. Це завдасть значної економічної шкоди Україні, адже означатиме втрату чверті генеруючої потужності.

Як передає Укрінформ, таку думку в ефірі Українського радіо висловив доктор фізико-математичних наук, експерт з питань атомної енергетики Людвиг Литвинський, коментуючи очільника Головного управління розвідки Кирила Буданова, що загроза катастрофи на Запорізькій АЕС зменшується.
За словами Литвинського, апокаліпсису на ЗАЕС у будь-якому випадку не станеться, але загроза як була, так і зберігається. "Є мавпа, у мавпи є граната, і куди вона кине ту гранату, не знає навіть вона сама. Все дуже просто", – зазначив експерт.
На його думку, це на краще, що ЗАЕС не виробляє електроенергії, оскільки коли реактор зупинений, він не напрацьовує нові продукти розпаду, нові радіонукліди. Саме тому, навіть за найгіршого сценарію, радіоактивна хмара не міститиме ізотопів йоду, які найбільш шкідливі у разі аварії на атомній станції. Оскільки пройшло пів року, весь йод розпався. Тож за найгіршим сценарієм, навіть не буде присутня така компонента загрози, зазначає Литвинський. Втім він наголошує, що "довести до серйозної аварії на Запорізькій АЕС досить просто, якщо є дурне бажання. Відтак загроза зберігатиметься доти, доки не буде "жесту доброї волі" від тих, хто там зараз присутній".
"Сам по собі ставок-охолоджувач – це елемент системи охолодження енергоблока. Будь-який енергоблок типу ВВР-1000 має три контури охолодження. Перший контур безпосередньо стикається з паливом і є суттєво радіоактивно забруднений. Він загалом замкнений, і назовні рідина не виходить. Те саме і з другим контуром. Другий контур забирає тепло з теплообмінника і охолоджує перший контур. Ставок-охолоджувач є третім контуром, тобто він ще більш заізольований від радіоактивності за нормальних умов експлуатації. Насправді коли станція стоїть, коли енергоблоки зупинені, великої потреби у ставку-охолоджувачі немає. Однак він використовується навіть у зупиненому стані, оскільки остаточне тепло продовжує виділятися в реакторі. А що стосується Каховського водосховища, ставок-охолоджувач гідротехнічно розв'язаний з колишнім Каховським водосховищем. Звідти дійсно відбувався додатковий водозабір та продувка ставка-охолоджувача, але це відбувалося не так часто. Тому особливої кризи для Запорізької атомної після підриву плотини на Каховській гідроелектростанції не сталося, оскільки технологічного впливу немає", – пояснює експерт.
Найбільш загрозливим, за його словами, є це сценарій з руйнуванням другого контуру і як наслідок – неможливість охолодження атомного реактора. Це найгірший сценарій, який принципово можливий, якщо не зважати на руйнацію самого реакторного відділення.
Втім, на думку Литвинського, найімовірніше максимальну шкоду Запорізькій атомній буде завдано так, "щоб вона не виробляла електроенергію протягом року чи кількох років. Тобто рашисти, відходячи, зроблять все за принципом "не залишайся ти нікому". І це буде мати всі ознаки максимальної економічної шкоди для України. Це цілком очікувано та реально, і запобігти цьому, на жаль, ми ніяк не можемо".
Експерт вважає, що навіть за найгіршого сценарію на фронті ніякого впливу подібний теракт не матиме, саме тому, ймовірність його невисока. "Головною шкодою для населення буде втрата чверті генеруючої потужності України. Це принципово важливо для країни. Скоріше за все, ніякої радіаційної аварії чи радіаційних наслідків не буде. Те, що вони втнуть, значною мірою визначається і тим міжнародним тиском міжнародним, який зараз здійснюється щодо Російської Федерації", – підсумував Литвинський.
Як повідомляв Укрінформ, напередодні очільник ГУР Кирило Буданов заявив, що загроза катастрофи на Запорізькій АЕС наразі зменшується. Він відмовився називати причини такого висновку, але зазначив, що до цього призвели "певні публічні та непублічні дії в цій сфері".
Водночас у НАЕК "Енергоатом" повідомили, що окупанти збираються перевести енергоблок №4 на Запорізькій АЕС у стан "гарячого зупину". При цьому загарбники свідомо не виконують рішення українського регулятора та не виводять енергоблок №5 у "холодний зупин". А отже, у разі функціонування двох енергоблоків у стані "гарячого зупину" – на станції є реальна загроза настання аварійної ситуації.
22 червня 2023 року Президент Володимир Зеленський заявив про плани Росії влаштувати теракт на Запорізькій АЕС.
В інтерв’ю іспанським журналістам Зеленський заявив 1 липня, що ситуація на Запорізькій АЕС дуже складна – вона замінована, і там перебувають бойовики.
Росіяни окупували ЗАЕС 4 березня 2022 року.
Фото: Костянтин Ліберов