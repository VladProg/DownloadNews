Президентка Естонії у 2016-2021 роках Керсті Кальюлайд оголосила про вихід із ради естонської компанії Alexela, оскільки підприємство влітку закупило газ у Росії.

Про це повідомляє Укрінформ з посиланням на національного мовника ERR.
Керсті Кальюлайд, яка увійшла до ради компанії Alexela у квітні цього року, заявила, що компанія влітку через труднощі з постачаннями закупила вироблений в Росії зріджений нафтовий газ (LPG). Оскільки Кальюлайд не може схвалити бізнес із Росією, вона подала заяву про вихід із ради підприємства.
Кальюлайд написала в соцмережах, що увійшла до ради паливної компанії тому, що зелена революція та енергетика для неї цікаві, а Alexela бере участь у кількох зелених проєктах. «Коли я у квітні приступила до роботи в раді Alexela, імпорт з Росії був зупинений, у тому числі й LPG, якому найважче знайти альтернативу на інших ринках, він постачався з Казахстану. Найбільшими споживачами LPG є підприємства харчової промисловості та сільського господарства, які сьогодні не можуть використати альтернативні види палива», - зазначила Кальюлайд.
Вона нагадала, що влітку були проблеми з постачанням із Казахстану, внаслідок чого були зроблена заміна на LPG російського виробництва. «Хоча компанія знову шукає альтернативи, на це буде потрібен час. Звичайно, я не можу схвалити бізнес з Росією, тому сьогодні подала заяву про вихід із ради», - заявила Кальюлайд.
Вона висловила сподівання, що й Alexela, й інші європейські компанії якнайшвидше звільняться від російських енергоносіїв, для чого необхідна міжнародна співпраця, сміливість у прийнятті рішень, європейський санкційний механізм і великі інвестиції, особливо у випадку LPG. «Якщо ми будемо діяти наодинці, наша харчова промисловість опиниться під загрозою», - підкреслила експрезидентка.
В Естонії LPG використовується місцевими виробниками продуктів харчування, наприклад у галузях, де немає підключень для використання трубопровідного газу.
Alexela Group — естонська холдингова компанія, яка займається енергетикою, металообробкою та девелопментом.
Як повідомляв Укрінформ, Європейський Союз наприкінці липня ухвалив рішення продовжити обмежувальні заходи проти Росії у зв’язку з її агресією проти України ще на пів року - до 31 січня 2024 року.