Сектор виробництва та переробки критичних матеріалів в Україні має великий потенціал для розвитку - запропоновані інвестпроєкти на $800 мільйонів.

Як передає Укрінформ, про це повідомила пресслужба Міністерства економіки за підсумками обговорення пропозицій від учасників секторальної робочої групи з критичних матеріалів, що працює над підготовкою Плану для реалізації програми Ukraine Facility.
У роботі секторальної групи взяли участь працівники Мінекономіки, Держгеонадр та понад 100 представників різних сфер виробництва та переробки критичних матеріалів, а також асоціацій, неурядових організацій тощо.
"В Україні наявні родовища 22 з 34 мінералів, визначених ЄС як критичні. Україна входить до ТОП-10 країн-виробників титану, цирконію, графіту та марганцю. Ці фактори створюють передумови для розвитку в Україні сектору виробництва та переробки критичних матеріалів, а також розвитку виробництва продукції на їх основі", - йдеться у повідомленні.
Учасники робочої групи запропонували 29 проєктів реформ.
Найбільше пропозицій стосуються доступу майбутніх надрокористувачів до геологічних ресурсів та угод про розподіл продукції - 14, доступу до інфраструктури та фінансових стимулів від держави щодо нових проєктів - 11, а також гірничої політики - 4.
За результатами експертних обговорень визначено 19 пропозицій змін до політик, які було рекомендовано до впровадження.
Під час роботи секторальної групи також були запропоновані інвестиційні проєкти на суму 800 млн дол. Пропозиції стосувалися видобутку критичних сировинних матеріалів, їх переробки та виробництва кінцевого цільового продукту.
Загальний інвестиційний потенціал галузі до 2033 року оцінюється у 12-15 млрд дол.
Формат Плану не передбачає включення у нього інвестиційних проєктів, зауважили в Мінекономіки. Водночас їх аналіз та опрацювання необхідні для визначення пріоритетних підсекторів для розвитку.
Як повідомлялось, значна частина коштів програми Ukraine Facility - 39 млрд євро
із 50 млрд євро - будуть спрямовані до держбюджету для підтримки макрофінансової стабільності в Україні. Водночас спеціальний інвестиційний інструмент дозволить інвесторам отримати фінансування через ЄБРР, ЄІБ та інші міжнародні фінансові інституції. Для цього в Ukraine Facility передбачено 8 млрд євро для покриття ризиків у пріоритетних секторах. Інструмент має стимулювати залучення в українську економіку понад 30 млрд євро.