НЕК "Укренерго" запевняє, що наявних у системі обсягів виробленої електроенергії достатньо для покриття потреб усіх споживачів в Україні.

Як передає Укрінформ, про це Укренерго повідомляє у Телеграмі.
Триває відновлення енергосистеми після 15-ї масованої ракетної атаки та 18-ї атаки дронами, здійснених російською федерацією проти України.
У Житомирській та Харківській областях енергетики упродовж суботи повернули енергопостачання побутових споживачів. Продовжується робота над усуненням наслідків ракетних обстрілів 9 березня.
У Харкові зранку застосовуються аварійні відключення через перевантаження обладнання, що залишилося в роботі.
Споживання у порівнянні із неділею, 5 березня, знизилося. Водночас через мережеві обмеження при зростанні споживання упродовж дня можливі аварійні відключення на Харківщині.
В інших регіонах обмеження енергоспоживання не застосовувалось, ліміти не доводились, зауважили в Укренерго.
«Наявних в системі обсягів виробленої електроенергії достатньо для покриття потреб всіх споживачів. Діючі обмеження в регіонах – мережеві й викликані виключно пошкодженням енергетичної інфраструктури через масовані ворожі ракетні обстріли 9 березня», - йдеться у повідомленні.
Тривають ремонтні роботи на всіх об’єктах Укренерго, пошкоджених ворожими обстрілами. Фахівці Укренерго роблять усе можливе, щоб якомога швидше відновити стабільне електропостачання, однак відновлювальні роботи потребують часу.
В компанії нагадали, що внаслідок російських атак на підстанції Укренерго прилетіло понад 200 ракет і дронів, завдавши важких пошкоджень обладнанню.
«Ми щоденно працюємо над відновленням пошкодженого обладнання, а також над відновленням надійності електропостачання, що все ще потребує багато часу та ресурсів», - зазначили в компанії.
Як повідомляв Укрінформ, усю ніч та зранку 9 березня тривала 15-та масована ракетна атака росіян на енергетичну інфраструктуру України.