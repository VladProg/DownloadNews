ПАТ "Центренерго" планує імпортувати вугілля для проходження осінньо-зимового періоду 2023-2024 років.

Як передає Укрінформ, про це заявив гендиректор Андрій Чуркін в інтерв’ю Інтерфакс-Україна.
"Повністю на своєму вугіллі нам цієї зими не пройти. І найближчим часом "Центренерго" планує укласти контракти з іноземними компаніями. Вже є певні напрацювання, гадаю, що протягом місяця буде результат. Нам треба вийти на обсяг щонайменше 80 тис. тонн вугілля на місяць. То був би достатній резерв. Але ми розробляємо різні сценарії, готуємося максимально. І якщо буде трохи менше, у нас на сьогодні є заміщення – газ та мазут. На Трипільській ТЕС, наприклад, є можливість працювати на мазуті. Його ми вже завезли, і я вже попросив технічну дирекцію станції зробити пробний запуск на цьому виді палива", - сказав Чуркін.
За його словами, найближче та найдоступніше купувати вугілля з Польщі. "Але ми працюємо й над іншими варіантами", - додав гендиректор ПАТ.
Він зауважив, що мазут закуповується у компанії "Укрнафта". "Запасів більше ніж достатньо", - підкреслив Чуркін.
Щодо опалювального сезону 2023-2024 рр гендиректор заявив, що він не буде легким для Центренерго.
"Але ми робимо все можливе, щоб він якомога безболісніше пройшов для українців. Ми вистояли минулої зими, пережили безпрецедентні атаки ворожих ракет та дронів по енергосистемі. Тепер у наших фахівців – досвід та професіоналізм, яких немає ні в кого у світі. Ми максимально готуємося до потенційних загроз", - запевнив він
Як повідомляв Укрінформ, за даними Фонду державного майна, під час проходження опалювального сезону ПАТ “Центренерго” задіє 8 енергоблоків сумарною потужністю 1 640 МВт. Щоб забезпечити безперебійну роботу генерації в осінньо-зимовий період (ОЗП), енергоблоки Трипільської та Зміївської ТЕС працюватимуть у “змішаному” форматі — на вугіллі, газу та мазуті.