Державне бюро розслідувань з початку 2023 року розслідує 249 кримінальних проваджень щодо злочинів у бюджетній сфері і вже повернуло десятки мільйонів гривень, привласнених посадовцями під час воєнного стану.

Як передає Укрінформ, про це повідомляє пресслужба ДБР.
“Переважна більшість правопорушень у бюджетній сфері неможливі без прямої участі уповноважених чиновників. Під час війни ця робота особливо важлива, адже має пряме відношення до зміцнення обороноздатності країни”, - підкреслили в бюро.
За результатами розслідувань до суду направлено 38 обвинувальних актів стосовно 52 посадовців, 77 особам повідомлено про підозру.

Інфографіка: ДБР

У межах розслідувань працівники ДБР задокументували отримання фігурантами хабарів майже на 4 млн грн, загалом чиновники завдали державі збитків на 24 млн грн.
Державі вже відшкодовано понад 9 млн грн, а суди наклали арешт на майно вартістю майже 4 млн грн.
Як повідомляв Укрінформ, ДБР від початку повномасштабного вторгнення Росії відкрило майже 1,7 тис. проваджень про злочини проти нацбезпеки.
Фото: ДБР