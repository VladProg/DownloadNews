Союзники по НАТО вітають зусилля Туреччини та ООН у поновленні Чорноморської зернової угоди, яка є важливою для продовольчої безпеки світу, але найкращим шляхом для поновлення зернового експорту з України є завершення війни та агресії Росії проти України.

Про це сьогодні у Брюсселі під час виступу на спільному засіданні Комітету із закордонних справ та Підкомітету з безпеки й оборони Європейського Парламенту заявив Генеральний секретар НАТО Єнс Столтенберг, повідомляє кореспондент Укрінформу.
«Чорне море має величезне значення для НАТО. Ми засуджуємо вихід Росії із зернової угоди та вітаємо зусилля, зокрема Туреччини, у спробі поновити цю зернову угоду. Безумовно, найкращий шлях для безпечних поставок зерна з України – це завершити війну. Всі проблеми навколо цього спричинені саме війною, хоча саме зернова угода була покликана пом’якшити деякі з її наслідків», - зауважив Столтенберг.
Він нагадав, що НАТО підвищило власну присутність у регіоні Чорного моря. Зокрема, тут збільшена кількість польотів літаків морського спостереження, створені бойові групи сил НАТО в Румунії та Болгарії, Альянс продовжує проводити моніторинг всієї ситуації в регіоні Чорного моря.
Як повідомлялося, сьогодні генеральний секретар НАТО Єнс Столтенберг взяв участь у спільному засіданні Комітету із закордонних справ та Підкомітету з безпеки й оборони Європарламенту, під час якого були обговорені найважливіші питання європейської та світової безпеки.
Фото: TRT Haber