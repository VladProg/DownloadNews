Європарламент має продовжити обмежувальні заходи проти росії у сфері високих технологій, що реально підриває військово-промисловий потенціал країни-агресора.

Про це під час пленарного засідання Європейського парламенту, в ході «години запитань» стосовно війни в Україні, заявив Високий представник ЄС Жозеп Боррель, повідомляє кореспондент Укрінформу.
«Вперше в історії Європейського Союзу ми змогли використати наші ресурси для допомоги країні, що перебуває у війні. Країни-члени раніше робили це самі, але ЄС як такий ніколи не робив цього. Ці гроші не є частиною бюджету ЄС, який ви (депутати – ред.) ухвалюєте. Це міжурядовий фонд, створений прямими внесками країн-членів, без залучення Європарламенту. Але ви можете зважити, як краще фінансувати європейську оборону, та як ми можемо швидше забезпечити оборонну стійкість України у цій війні, яка на жаль, скоро не закінчиться», - сказав Боррель.
Водночас він наголосив, що санкції, які ЄС застосовує проти росії, болюче відбиваються на її економіці, у тому числі – на дієздатності військово-промислового комплексу.
«Чи уражають наші санкції оборонний потенціал росії? Так! Якщо подивитися у корпус російського танка, знищеного українцями, ви там побачите величезну кількість електронних компонентів європейського виробництва. Йдеться саме про європейські високі технології, від імпорту яких російські технологічні виробництва залежать на 45%. Дві третини цивільних літаків (у росії – ред.) не можуть нині літати, тому що немає західних компонентів, а блокада з боку Заходу унеможливила постачання запчастин, яких вони потребують», - зауважив Високий представник ЄС.
Він окремо наголосив, що європейське ембарго на постачання до рф високих технологій, яке є засобом мирної дії, вже зараз має величезні наслідки для російського військово-промислового комплексу, який не здатний без таких технологій компенсувати величезну кількість військової техніки, знищеної українськими захисниками.
Як повідомлялося, з 24 лютого Європейський Союз виділив Україні 2,6 мільярда євро, які спрямовуються на закупівлю летального озброєння для ЗСУ та для їх забезпечення, зокрема, для поставок пального, засобів індивідуального захисту та медичних засобів.
Фото: picdrop.com