Міністерство економіки розраховує на підтримку Продовольчої та сільськогосподарської організації ООН (FAO) в питанні пролонгування "зернової ініціативи".

Як передає Укрінформ, про це повідомляє пресслужба Мінекономіки.
«Завдяки реалізації FАО в Україні Плану швидкого реагування, відновлюються виробничі та експортні потужності української агросфери... Посилення співпраці важливе сьогодні й з огляду на необхідність пролонгування «зернової ініціативи», терміни якої спливають 19 листопада. Україна сподівається на підтримку FАО з цього питання», - зазначила перший віцепрем'єр-міністр - міністр економіки Юлія Свириденко.
Зазначається, що 4 листопада було підписано угоду між Кабінетом Міністрів та сільськогосподарською організацією ООН (FAO) про створення в Україні Проєктного офісу FАО та надання організацією допомоги нашій державі.
Після початку широкомасштабних бойових дій FАО розширила свою діяльність в Україні для підтримки сільгоспвиробництва та продовольчих систем.
У Мінекономіки нагадують, що за фінансової підтримки, зокрема, Японії, Канади та Minderoo Foundation, FАО спільно з урядом України реалізує Стратегію щодо підтримки зберігання зерна. Мета програми - допомога фермерам тимчасовими засобами для зберігання врожаю та підтримка на високому рівні експортного потенціалу України.
Окрім цього, FАО допомагає дрібним фермерам з насінням озимої пшениці. Зараз організація передає аграріям 5 тис. тонн насіння для забезпечення врожаю у 2023 році. Загалом на здійснення Плану швидкого реагування в Україні та Стратегії щодо підтримки зберігання зерна FАО планує залучити 180,4 млн дол.
Як повідомляв Укрінформ, 29 жовтня російська федерація заявила про вихід із Чорноморської зернової ініціативи, обґрунтувавши своє рішення «атакою на кораблі чф» у бухті Севастополя, в чому вона звинуватила Україну та Велику Британію. Попри демарш рф, рух суден по «зерновому коридору» було продовжено.
2 листопада було оголошено, що росія повернулася до ініціативи.
Угоду про експорт українського зерна Чорним морем укладено між Україною, Туреччиною та ООН, а також між росією, Туреччиною та ООН 22 липня терміном на 180 днів.
Фото: АА