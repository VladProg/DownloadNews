Станом на 1 червня влучань та пошкоджень об'єктів енергетичної інфраструктури не зафіксовано, дефіциту електроенергії також немає.

Як передає Укрінформ, про це повідомляє Міністерство енергетики у Телеграмі.
«Уночі ворог завдав чергового ракетного удару по Києву. Влучань та пошкоджень об'єктів енергетичної інфраструктури не зафіксовано. Триває масштабна ремонтна кампанія об’єктів генерації та мереж у межах підготовки до нового опалювального сезону. Завершено ремонт енергоблока однієї з АЕС, який уже працює на повну потужність. Згідно з графіком він перебував у ремонті з березня поточного року. Виробленої електроенергії достатньо для покриття потреб споживачів», - йдеться у повідомленні.
Зазначається, що триває терор прифронтових та прикордонних з РФ територій. Внаслідок обстрілів у Донецькій області було знеструмлено 11 населених пунктів, без світла залишилася частина споживачів у Чернігівській, Дніпропетровській, Харківській, Херсонській областях. У місті Херсон після нічних обстрілів без світла залишились 7 тис. абонентів.
Через попередні обстріли також залишається без світла частина споживачів у Запорізькій та Сумській областях. Ремонтні бригади працюють там, де це дозволяє безпекова ситуація.
За добу вдалося повернути світло для 33 тис. споживачів. Більшість із них – це абоненти у Дніпропетровській та Донецькій областях.
У міністерстві повідомили, що комерційний імпорт електроенергії за минулу добу склав 633 МВт/год, що становить менш як 1 % від споживання. Експорт електроенергії не відбувався.
За добу обсяг газу в українських сховищах також зріс на 27,1 мільйона кубометрів. Запаси блакитного палива складають понад 9,5 мільярда метрів кубічних.
Як повідомлялося, над Києвом вночі були знищені сім ракет «Іскандер-М» та три «Іскандер-К», які росія запустила з північного напрямку.