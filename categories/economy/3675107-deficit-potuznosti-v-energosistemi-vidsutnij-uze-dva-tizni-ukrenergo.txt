Станом на ранок суботи споживання електроенергії дещо знизилось через вихідні, тому дефіцит потужності в системі відсутній.

Як передає Укрінформ, про це повідомляє НЕК "Укренерго" в Телеграмі.
"Споживання дещо знижене, в межах характерного для вихідного дня зими. Дефіцит потужності в енергосистемі відсутній 2 тижні поспіль і наразі не прогнозується", - йдеться в повідомленні.

Водночас зазначається, що через пошкодження мереж операторів системи розподілу, спричинені ворожими обстрілами, є знеструмлення у прифронтових містах Нікополь та Марганець Дніпропетровської області. Там, де дозволяє безпекова ситуація, проводяться ремонтні роботи.
Крім того, в Одесі все ще діють мережеві обмеження, викликані значним пошкодженням енергетичної інфраструктури. Тому для уникнення перевантаження обладнання, яке залишилося в роботі, застосовуються графіки погодинних відключень.
Як повідомляв Укрінформ, НЕК «Укренерго» не встановила лімітів на споживання електроенергії на суботу, 25 лютого, що дозволяє не відключати світло у Києві, Київській, Одеській та Дніпропетровській областях.