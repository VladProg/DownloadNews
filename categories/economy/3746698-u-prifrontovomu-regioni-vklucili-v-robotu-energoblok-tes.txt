Енергетики включили у роботу енергоблок на одній із теплоелектростанцій у прифронтовому регіоні, який відключався через наслідки обстрілів.

Як передає Укрінформ, про це повідомляє Міністерство енергетики у Фейсбуці.
"На одній з ТЕС у прифронтовому регіоні включили в роботу енергоблок, який раніше було відключено через пошкодження, викликані бойовими діями. Він додав до енергосистеми 125 МВт потужності", - йдеться у повідомленні.
Зазначається, що через бойові дії у Донецькій області знеструмлено 110 населених пунктів, у Запорізькій області - 69 населених пунктів. Без світла також залишається частина споживачів у Дніпропетровській, Харківській, Сумській, Херсонській, Чернігівській областях. У Херсоні через наслідки підриву Каховської ГЕС залишаються без світла 11,3 тис. споживачів. Енергетики працюють над відновленням електропостачання.
Крім того, у Сумській та Чернігівській областях внаслідок несприятливих погодних умов без енергопостачання залишилося 14 населених пунктів. За минулу добу у Сумській області підключили 12 населених пунктів, відновлювальні роботи тривають. У Полтавській області через технологічне відключення без світла залишилось 1,8 тис. споживачів, зокрема була знеструмлена лікарня міста Лубни.
Комерційний імпорт електроенергії за минулу добу становив 4 551 МВт-год. Експорт відсутній.
Як повідомлялося, через російські обстріли 8 серпня знеструмлювалася шахта в Донецькій області.