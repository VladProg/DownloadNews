Міністр національної оборони Туреччини Хулусі Акар продовжує переговори зі сторонами щодо продовження діяльності зернової ініціативи.

Про це повідомляє Укрінформ з посиланням на заяву Міністерства національної оборони Туреччини.
«російський персонал, який працює в Спільному координаційному центрі в Стамбулі, досі перебуває в центрі. На даний час виходу суден з України не буде. Сьогодні та завтра планується продовжити перевірку завантажених зерном суден, які очікують перед Стамбулом», - йдеться в заяві.
Зазначено, що за час роботи зернових коридорів з України було вивезено 9,3 млн тонн зерна.
Також вказується, що міністр національної оборони Туреччини Хулусі Акар продовжує докладати зусиль та здійснює координацію з уповноваженими особами й відповідними органами для розв'язання проблеми та продовження діяльності зернової ініціативи.
«Під час зазначених переговорів сторонам нагадують про важливість продовження цієї ініціативи, яка має позитивний вплив на людство в усьому світі та доводить, що всі кризи можна вирішити доброю волею та діалогом, а також уникати будь-яких провокацій, які негативно впливатимуть впливають на продовження дії механізму», - йдеться в документі.
Наголошується, що Турецька Республіка продовжуватиме виконувати свою роль у забезпеченні миру та гуманітарної допомоги в регіоні, як вона це робила досі.
Як повідомляв Укрінформ, Генеральний секретар ООН Антоніу Гутерреш веде активні переговори щодо відновлення участі росії в зерновій угоді. Рух 218 суден, які беруть участь у «зерновій ініціативі», наразі фактично заблокований.
Судно Ikaria Angel з 40 тисячами тонн зерна на борту, що призначалося для Ефіопії, не змогло вийти в неділю з українського порту через блокаду, яку відновила росія після виходу із «зернової угоди».
Фото: Мінінфраструктури