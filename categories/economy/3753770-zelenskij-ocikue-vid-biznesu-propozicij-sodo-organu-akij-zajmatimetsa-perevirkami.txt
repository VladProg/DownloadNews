Президент Володимир Зеленський очікує від бізнесу пропозицій щодо єдиного органу, який займатиметься перевірками.

Про це він зазначив в інтерв’ю Наталії Мосейчук, повідомляє Укрінформ.
«Вони (бізнесмени – ред.) не хочуть жодних перевірок. Вони сказали, що почали приходити до них, тому що держава повернулася до перевірок. Але це баланс, для мене як Президента, баланс у час війни дуже складно тримати. Який баланс? МВФ, Європейська Комісія, лідери Європи (сказали – ред.), якщо ми не повертаємо податкову систему, яка в нас існувала до початку війни, якщо ми не повертаємо перевірки, у нас будуть питання щодо відкриття розмов про майбутнє членство в ЄС», - підкреслив Зеленський.
За його словами, питання від міжнародних партнерів у разі неповернення перевірок бізнесу виникнуть восени.
«Я поговорив із бізнесом, сказав: дивіться, у мене є запит, допоможіть у вирішенні цього питання. Давайте ми повернемо мінімум, давайте ми оберемо з вами і зробимо зміни в законодавстві, щоб тільки один орган мав право перевіряти» - пояснив глава держави.
Він додав, що європейських партнерів такий підхід нібито влаштовує, а бізнес має запропонувати, що це буде за орган.
Президент також наголосив, що підприємці не повинні давати хабарі, додавши, що створено спеціальну платформу, де раз на один-два тижні його економічні радники зустрічаються з підприємцями задля допомоги у вирішенні проблемних питань.
Як повідомлялося, Верховна Рада ухвалила в цілому законопроєкт №8401, який повертає систему оподаткування у довоєнний стан. Закон набрав чинності з 1 серпня 2023 року. Він є одним із 19 структурних маяків, передбачених угодою розширеного фінансування з МВФ.
Фото: ОП