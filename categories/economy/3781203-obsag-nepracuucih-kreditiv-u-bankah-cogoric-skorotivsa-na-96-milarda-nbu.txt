За січень-вересень 2023 року обсяг непрацюючих кредитів у банках скоротився на 9,6 млрд грн і станом на 1 жовтня становив 422,5 млрд грн.

Як передає Укрінформ, про це повідомляє пресслужба НБУ у Телеграмі.
"Обсяг непрацюючих кредитів у банках за 9 місяців 2023 року скоротився на 9,6 млрд грн і станом на 1 жовтня становив 422,5 млрд грн", - йдеться в повідомленні.
Загалом частка непрацюючих кредитів з початку року скоротилася на 0,2 в.п. – до 37,9%.
У вересні обсяг непрацюючих кредитів у банківському секторі скоротився на 4,0 млрд грн, а частка – на 0,6 в. п. завдяки списанню непрацюючих роздрібних кредитів та кращій якості нових кредитів, що переважно надаються в межах державних програм.
Як повідомлялося, у травні Національний банк розпочав оцінку стійкості банків для визначення реального стану банківського сектору в умовах воєнного часу. У ІІІ кварталі триватимуть позапланові інспекційні перевірки банків у межах оцінки стійкості.