Обмеження на вивезення агросировини підштовхне аграріїв до розвитку переробки і сприятиме вирішенню зернової та логістичної кризи на кордоні.

Таку думку висловив під час конференції борошномелів народний депутат, заступник голови Комітету з питань економічного розвитку Дмитро Кисилевський, передає Укрінформ.
«Інколи для старту важливої справи потрібна здорова провокація. Свідомо пішов на неї на конференції борошномелів «Розвиток попри війну: зерно і переробка». Запропонував обговорити ідею, яка поки що виглядає контраверсійною: запровадити фіскальні обмеження на вивезення з України агросировини. Враховуючи ситуацію на кордоні, час для такої дискусії, схоже, настав», - йдеться в повідомленні.

Як зауважує депутат, свого часу саме обмеження на вивезення насіння соняшника дало поштовх для розвитку в Україні маслоекстракційної галузі, яка сьогодні є провідною у світі. Мораторій на вивезення лісу-кругляка спричинив стрімке зростання інвестицій в деревообробній та меблевій промисловості. Експортне мито на металобрухт зберегло десятки тисяч робочих місць в українській металургії.
Настав час, вважає Кисилевський, проаналізувати доцільність аналогічних заходів для інших типів сировини. На його думку, самообмеження щодо вивезення зернових буде позитивно сприйняте нашими європейськими партнерами, чиї фермери ініціюють рухи проти української продукції. І такий крок дозволить вирішити перманентну зернову і логістичну кризу на західних кордонах.
Водночас від запровадження обмежень в першу чергу має виграти Україна, частка переробної промисловості у ВВП якої становить менше 8%.
«Лише переробні та високотехнологічні галузі промисловості здатні зробити нашу економіку, а державу загалом, самодостатньою, стійкою до криз і зовнішніх агресій», - додав депутат.
Як повідомлялося, в Мінекономіки вважають, що розвиток переробної галузі має бути новою економічною філософією України, тому що саме вона дає високий відсоток доданої вартості.
Фото: Dmytro Kysylevskyy / Фейсбук