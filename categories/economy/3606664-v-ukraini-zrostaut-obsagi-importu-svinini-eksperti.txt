У жовтні в Україну було імпортовано на 49% більше свіжої, охолодженої та мороженої свинини, ніж у вересні.

Про це повідомляє асоціація «Український клуб аграрного бізнесу» (УКАБ), передає Укрінформ.
«У жовтні імпорт свинини свіжої, охолодженої та мороженої становив 4,3 тис. тонн, що на 49% більше, ніж у вересні», - йдеться в повідомленні.
За інформацією УКАБ, загалом за 10 місяців 2022 року імпорт зріс на 41% у фізичному вимірі та на 56% - у вартісному вимірі, що становить 45,1 тис. т і 92,7 млн дол., відповідно.
Основними імпортерами свинини є Польща, Нідерланди, Данія та Іспанія.
Водночас, як зазначають аналітики, в Україні спостерігається тенденція до зменшення поголів’я свиней. Так, станом на 1 жовтня 2022 року налічується 5,2 млн голів, що на 12,9% менше, ніж у 2021 році. Загальна чисельність свиней, що вирощується на підприємствах, становить 3,2 млн голів – 61,4% від загального поголів’я.
За даними УКАБ, скорочення поголів’я відбулося через бойові дії та окупацію українських територій. Внаслідок цього спостерігається зменшення забійної маси свиней на 11,2%; за 9 місяців 2022 року вона скоротилася до 479,6 тис. т.
Як повідомлялося, обсяги імпорту овочів у січні-серпні 2022 року становили 263 млн дол., що на 43% більше відповідного показника минулого року.