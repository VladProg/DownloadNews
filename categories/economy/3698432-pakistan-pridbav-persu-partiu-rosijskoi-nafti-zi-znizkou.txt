Пакистан зробив своє перше замовлення на російську сиру нафту за зниженими цінами згідно з новою угодою, укладеною між Ісламабадом та москвою.

Як передає Укрінформ, про це повідомляє агенція Reuters.
Зазначається, що один вантаж, за новою угодою, буде доставлено до порту Карачі вже у травні.
Угода з Пакистаном дає москві нові можливості для збуту її сирої нафти, додаючи до зростаючих продажів російської нафти до Індії та Китаю, оскільки кремль перенаправляє обсяги із західних ринків, де його нафту було заборонено після початку повномаштабного вторгнення в Україну.
Знижена ціна на нафту дає необхідний перепочинок для Пакистану, який зіткнувся з кризою платіжного балансу та проблемою критично низьких валютних резервів. Імпорт енергоносіїв наразі становить більшу частину зовнішніх платежів країни.
Угода передбачає, що Пакистан буде купувати лише сиру нафту, а не очищене паливо, причому очікується, що імпорт досягне 100 000 барелів на день, якщо перша транзакція пройде без проблем, повідомив Reuters міністр нафти в пакистанському уряді Мусадік Малік.
«Наші замовлення є, ми вже їх розмістили», — сказав урядовець, підтверджуючи інформацію джерела агенції про те, що Пакистан купуватиме лише сировину, а не готові нафтопродукти.
Як повідомляв Укрінформ, західні санкції та обмеження ціни на морську російську нафту після початку повномасштабного вторгнення росії в Україну обмежили коло покупців для поставок з рф.
Втім, щонайменше дві компанії з Індії та ОАЕ допомагають москві обходити західні нафтові санкції за допомогою тіньового флоту танкерів.