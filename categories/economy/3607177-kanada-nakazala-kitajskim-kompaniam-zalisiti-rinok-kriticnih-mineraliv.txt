З міркувань національної безпеки уряд Канади наказав трьом китайським інвесторам продати свої частки у канадських компаніях, які видобувають критичні мінерали.

Як повідомляє кореспондент Укрінформу, про це у Оттаві заявив міністр міжнародної торгівлі Канади Франсуа-Філіп Шампань.
«Хоча Канада продовжує вітати прямі іноземні інвестиції, ми діятимемо рішуче, коли інвестиції загрожують нашій національній безпеці та ланцюгам постачання критичних мінералів як всередині країни, так і за її межами», - сказав Шампань.
Він додав, що за чинним канадським законодавством «іноземні інвестиції підлягають аналізу з точки зору національної безпеки, певні типи інвестицій, приміром у сектор критичних мінералів, перевіряють особливо ретельно».
«Тому ми проаналізували кілька інвестицій у канадські компанії, залучені до сектору критичних мінералів, в тому числі літію. Ці компанії було проаналізовано з точки зору національної безпеки за допомогою багатоетапного процесу», - зазначив міністр.
У результаті аналізу, трьом китайським інвесторам було наказано продати свої частки в канадських компаніях. «Рішення уряду ґрунтуються на фактах та доказах й на рекомендаціях експертів у сфері критичних мінералів, а також канадської розвідувальної та безпекової спільноти й інших урядових партнерів», - підсумував Шампань.
Зауважимо, що Канада та США визначили перелік з кількох десятків мінералів та металів, критично важливих для їх майбутнього економічного успіху. Нестабільність, створена вторгненням росії до України та перебоями із поставками російського газу до Європи, а також зростання ворожості у відносинах Заходу й Китаю привернули увагу країн до важливості збереження контролю над ланцюгами постачань у руках друзів та союзників.