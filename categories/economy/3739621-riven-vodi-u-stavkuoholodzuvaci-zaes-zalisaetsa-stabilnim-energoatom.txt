Попри підрив російськими окупантами греблі Каховської ГЕС радіаційний фон у зоні спостереження ЗАЕС перебуває у межах чинних норм, рівень води у ставку-охолоджувачі – стабільний.

Про це повідомляє у Фейсбуці НАК “Енергоатом”, передає Укрінформ.
“Рівень води у ставку-охолоджувачі ЗАЕС – стабільний”, - йдеться в повідомленні.
Зазначається, що станом на 8 годину ранку 24 липня фіксується незначне зниження рівня води у ставку-охолоджувачі. Наразі він становить 16,36 м.
Рівень води в каналі ТЕС, звідки за необхідності підживлюється ставок ЗАЕС, – 10,93 м.
У Енергоатомі зауважили, що протягом останнього часу рівень води в каналі суттєво не падає, його показники вже не залежать від Каховського водосховища, яке знищили російські загарбники.
Також зазначається, що з вересня 2022 року активного випаровування води зі ставка-охолоджувача не відбувається, оскільки енергоблоки ЗАЕС з того часу не працюють.
Станом на 08:00 24 липня 2023 року радіаційна обстановка на промисловому майданчику, в санітарно-захисній зоні та зоні спостереження Запорізької АЕС перебуває у межах чинних норм.
Як повідомляв Укрінформ, 4 березня 2022 року росіяни захопили ЗАЕС. 4 липня 2023 року Збройні сили України офіційно попередили про можливу підготовку російськими загарбниками провокації на ЗАЕС.
Фото: Костянтин Ліберов