На території Польщі перед пунктом пропуску «Медика» (Республіка Польща), суміжному з українським пунктом пропуску «Шегині» поновилось блокування.

Про це повідомив у коментарі Укрінформу речник Держприкордонслужби Андрій Демченко.
"Блокування розпочалося вчора, і за наявною інформацією від польської сторони, триватиме до 26 листопада, але проводитиметься з 9 до 20 години за польським часом. Сьогодні знову поновилося (блокування - ред.), оскільки після 20.00 вчора припинялося. У чергах стоять 1400 вантажівок", - сказав він.
Загалом на напрямках, де блокування розпочалося 6 листопада, за інформацією польських прикордонників, станом на ранок у чергах стоять 2300 вантажівок: "Ягодин" - 800, "Краківець" - 900, "Рава - Руська" - 600.
Як повідомлялось, з 6 листопада на українсько-польському кордоні ускладнено рух вантажного транспорту на пунктах пропуску «Краківець-Корчова», «Рава-Руська-Гребенне» та «Ягодин-Дорогуськ». У зв’язку з цим на в’їзд в Україну очікують 2600 вантажівок.