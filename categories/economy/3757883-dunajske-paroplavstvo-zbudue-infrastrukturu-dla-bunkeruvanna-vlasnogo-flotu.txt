«Українське дунайське пароплавство» продовжує модернізацію власної бази обслуговування флоту і планує розпочати бункерування суден.

Про це пресслужба компанії повідомляє у Фейсбуці, передає Укрінформ.
«У пароплавства з’явиться інфраструктура для бункерування суден. Це означає зменшення витрат та посилення контролю», - йдеться в повідомленні.
За інформацією УДП, з початку року триває розбудова і модернізація бази технічного обслуговування флоту (БТОФ). Зокрема, вже створено цілісну інфраструктуру з обслуговування як самохідного, так і несамохідного флоту пароплавства, розраховану на увесь спектр робіт міжнавігаційного характеру – слюсарні та зварювальні роботи, рихтування кришок трюмів, ремонт швартівних лебідок, електродвигунів брашпилів, виміри товщин корпусу, фарбування питних цистерн тощо.
Також запущено другу виробничу ділянку, що дало змогу у серпні відремонтувати 56 барж, повністю ліквідувавши чергу з суден. Крім того, створено інфраструктуру утилізації металобрухту та відходів нафтопродуктів.
Зазначається, що серед іншого компанія має намір розпочати будівництво сучасного комплексу з утилізації лляльних вод, який має відповідати міжнародним екологічним вимогам.
Як повідомлялося, ПрАТ "Українське Дунайське пароплавство" у серпні 2023 року перевезло понад 206 тис. т вантажів - це максимальний показник від початку повномасштабного вторгнення.
Фото: Українське дунайське пароплавство