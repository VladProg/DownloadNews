Розриви газопроводу "Північний потік" у Балтійському морі призвели до, ймовірно, найбільшого викиду шкідливого для клімату метану.

Про це повідомляє Укрінформ із посиланням на Reuters.
“Розриви системи газопроводу Північний потік у Балтійському морі призвели до, ймовірно, найбільшого викиду шкідливого для клімату метану, який коли-небудь було зареєстровано, йдеться у заяві Програми ООН з навколишнього середовища”, - зазначається у повідомленні.
Величезний шлейф висококонцентрованого метану, парникового газу, який набагато потужніший, ніж вуглекислий газ, був виявлений цього тижня під час аналізу супутникових знімків дослідниками Міжнародної обсерваторії викидів метану (IMEO).
Зазначається, що за підрахунками дослідників, швидкість витоку з однієї з чотирьох точок розриву склала 22 920 кілограмів на годину. Це еквівалентно спалюванню близько 630 000 фунтів вугілля щогодини.
За словами голови Міжнародної обсерваторії викидів метану, загальний обсяг витоку метану з трубопровідної системи Газпрому може бути вищим, ніж у результаті великого витоку, який стався в грудні на шельфових родовищах нафти і газу в мексиканських водах Мексиканської затоки, через що розлилося близько 100 метричних тонн метану на годину.
Великі витоки, які раптово сталися в газопроводі “Північний потік”, що проходить з росії до Європи, породили багато теорій, але мало чітких відповідей про те, хто або що спричинило пошкодження.
Як повідомляв Укрінформ, у вівторок з’явилися повідомлення ЗМІ про три витоки на газопроводах "Північний потік – 1" та "Північний потік – 2": два на першому та один – на другому. Незадовго до фіксації витоку газу мали місце підводні вибухи.
У ЄС заявили, що витоки на обох газогонах є результатом навмисних дій.