Міністерство аграрної політики та продовольства України включило до переліку верифікованих експортерів 735 агропідприємств.

Про це розповів міністр аграрної політики та продовольства Микола Сольський під час засідання Координаційної ради з питань логістики у сільському господарстві, передає Укрінформ із посиланням на пресслужбу міністерства.
"Загалом зареєстровано 735 підприємств. З текстами наказів і списком верифікованих підприємців можна ознайомитися на сайті міністерства", - йдеться в повідомленні.
Сольський поінформував, що з 11 листопада розпочинається експорт деяких видів сільськогосподарської продукції за новими правилами.
Перший заступник міністра аграрної політики та продовольства України Тарас Висоцький повідомив, що з 6 листопада надійшло вже понад тисячу заявок від аграріїв про включення до списку верифікованих експортерів. Всі заявки оперативно розглядаються і ухвалюються відповідні рішення.
Зазначається, що подача заявок у Державному аграрному реєстрі для включення агропідприємців у перелік верифікованих експортерів триває.
Як повідомляв Укрінформ, Кабінет Міністрів України 31 жовтня 2023 року ухвалив постанову «Про реалізацію експериментального проекту з верифікації суб’єктів агропромислового комплексу в умовах воєнного стану», відповідно до якої в Україні буде сформований перелік верифікованих суб’єктів агропромислового комплексу, які здійснюють експорт товарів. Зокрема, зернових, олійних і продуктів переробки.
Нові правила повинні унеможливити зловживання та порушення законодавства під час експорту агропродукції. А також захистити права агропідприємців, які дотримуються законодавства щодо експорту.
Подача заявок для включення українських агропідприємців до переліку верифікованих експортерів стартувала 6 листопада 2023 року у Державному аграрному реєстрі.
Фото: Мінагро