Енергетичне Співтовариство та НАК «Нафтогаз України» створять експертну групу для напрацювання інструментів зміцнення української енергетичної безпеки.

Як передає Укрінформ, про це 30 березня домовився очільник НАК «Нафтогаз України» Олексій Чернишов із директором Секретаріату Енергетичного співтовариства Артуром Лорковським, повідомляє Чернишов у Фейсбуці.
«До питань, до роботи над якими плануємо залучити групу, належать, зокрема, збільшення видобутку газу, сертифікація та використання ЄС наших підземних газосховищ, а також впровадження європейських стандартів на українському ринку газу», – сказав Чернишов.
За його словами, група також здійснюватиме аналіз поточної ситуації в енергетичній сфері України, вивчатиме поточні та потенційні ризики, а також пропонуватиме можливі рішення.
«Це зробить нас ще на крок ближче до повної інтеграції в Європейську сім‘ю», – додав очільник Нафтогазу.
Як повідомлялося, раніше Прем'єр-міністр України Денис Шмигаль заявив, що Енергетичне співтовариство допоможе Україні у відбудові енергетичної інфраструктури.