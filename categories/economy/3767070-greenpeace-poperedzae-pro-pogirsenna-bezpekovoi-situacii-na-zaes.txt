Міжнародні регулятори не в змозі належним чином контролювати безпеку на окупованій РФ Запорізькій атомній електростанції, попереджають у Greenpeace.

Як передає Укрінформ, про це повідомляє The Guardian.
Спеціальна група експертів Greenpeace дійшла висновку, що Міжнародне агентство з атомної енергії (МАГАТЕ) має занадто мало інспекторів на найбільшій атомній станції Європи – четверо осіб, і що для них там існує занадто багато обмежень у доступі.
У висновку Greenpeace стверджується, що МАГАТЕ "не в змозі виконати вимоги свого мандату", але керівництво агентства не готове визнати це публічно, і в результаті те, що воно описує як порушення Росією принципів безпеки, не оприлюднюється.
Як повідомляв Укрінформ, міністр енергетики Герман Галущенко провів зустріч з гендиректором МАГАТЕ Рафаелем Гроссі, де заявив, що Україна потребує підтримки міжнародної спільноти у питаннях відновлення функціонування ЗАЕС після її повернення під контроль легітимного українського оператора. Особливу роль у цьому контексті відіграє присутність місій МАГАТЕ на українських АЕС.
Під час зустрічі міністр енергетики України наголосив, що Росія ігнорує будь-які рекомендації МАГАТЕ щодо деокупації ЗАЕС і не зважає на присутність представників агентства на станції. Він також зазначив, що через окупацію ЗАЕС уже понад рік не перебуває в експлуатації.