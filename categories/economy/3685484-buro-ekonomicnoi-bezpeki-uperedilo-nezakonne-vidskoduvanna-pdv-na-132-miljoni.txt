Бюро економічної безпеки не допустило незаконне відшкодування ПДВ на загальну суму в 131,7 млн грн.

Як передає Укрінформ, про це повідомляє пресслужба БЕБ.
"За рекомендаціями аналітиків Бюро економічної безпеки України декільком пов’язаним компаніям, відмовили у бюджетному відшкодуванні податку на додану вартість. У ході інформаційно – аналітичної роботи встановлено низку компаній міста Києва, Харківської та Волинської областей, які сформували суми від’ємного значення за результатами експортних операцій", - йдеться в повідомленні.
Зазначається, що з метою бюджетного відшкодування ПДВ, службові особи цих СГД подали неправдиві відомості про походження товару. Таким чином вони штучно створили підстави та подали відповідні заявки на загальну суму 131,7 млн грн.
Аналіз господарської діяльності компаній показав що зернові культури документально купувалися по ланцюгу постачання між товариствами. Фактично купівля згаданого товару була відсутня, а зернові насправді були вже експортовані.
З метою мінімізації та усунення загроз економічній безпеці України від діяльності згаданих підприємств аналітики БЕБ направили рекомендації до Державної податкової служби щодо проведення перевірки достовірності нарахування сум бюджетного відшкодування ПДВ.
За результатами проведеної позапланової перевірки, ДПС відмовила в бюджетному відшкодуванні ПДВ згаданим компаніям, про що складено відповідні акти.
Як повідомляв Укрінформ, Бюро економічної безпеки не допустило незаконне відшкодування ПДВ одній із компаній у Харківській області, на загальну суму у 71,6 млн грн.