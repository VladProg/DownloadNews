У Вашингтоні вражені тим, як швидко українським фахівцям вдається відновити пошкоджені електромережі після російських атак.

Про це заявила міністр енергетики США Дженніфер Гренголм в інтерв`ю Голосу Америки, передає Укрінформ.
«Я знаю, що Президент Зеленський справді висловив бажання мати іншу мережу електропостачання. Розподілену мережу, яка працює на чистій енергії, але також не настільки централізовану, щоб бути мішенню. І це дуже надихає… Зараз ми – у процесі відправки третього траншу обладнання в Україну, щоб вони могли замінити те, що було пошкоджено. Але зрештою, у довгостроковій перспективі, ми маємо виконати цілі президента щодо створення розподіленої електричної мережі, щоб у разі пошкодження однієї ділянки це не виводило з ладу цілий регіон», – сказала Гренголм.
Очікується, що третій транш допомоги для відновлення електромереж, які продовжують бути мішенню російських атак, США відправлять на початку березня.
«Буде третій транш, який ми відправимо на початку березня. І ці засоби, звісно, допомагають. Але що нас вразило – це те, наскільки швидко українці залучають те, що ми надсилаємо, аби відновити роботу якомога скоріше. Це справді захоплює дух: така стійкість і таке швидке виконання завдань від тих, хто працює над мережею. І ми будемо продовжувати допомагати, чим зможемо», – зазначила міністр.
Вона наголосила, що особисто перебуває у контакті з міністром енергетики України Германом Галущенком і відчуває прагнення української сторони до постійної співпраці та втілення відповідних планів.
«Національна лабораторія відновлюваної енергетики створює дорожні карти для країн, які висловили зацікавленість у переході на стовідсоткову відновлювану енергію, на 100 відсотків чисту, без викидів вуглецю. І ми хочемо працювати з Україною, яка висловила бажання зробити це, щоб надати технічні дорожні карти, як цього досягнути», – розповіла Ґренголм.
Як повідомляв Укрінформ, за інформацією ОВА, 23 лютого у Херсоні через обстріли російськими військами склалася критична ситуація з опаленням. 24 лютого Міністерство енергетики повідомило, що у результаті обстрілів Херсонської ТЕЦ було пошкоджено важливе обладнання та тепломережу.
27 лютого Херсонська ТЕЦ відновила роботу – будинки почали підключати до тепломережі.