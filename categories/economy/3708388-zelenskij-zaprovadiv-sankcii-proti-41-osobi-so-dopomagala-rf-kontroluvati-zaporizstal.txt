Президент Володимир Зеленський підписав указ про введення санкцій проти 13 фізичних та 28 юридичних осіб, які допомагали росії тримати контроль над "Запоріжсталлю".

Про це глава держави повідомив у Телеграмі, передає Укрінформ.
"Сьогодні у нас санкційний день. Є кілька санкційних пакетів, підписав відповідні укази. Перший санкційний пакет – щодо Запоріжсталі. Своїм указом наклав обмежувальні заходи на 41 особу – 13 фізичних та 28 юридичних, – за допомогою яких рф зберігала контроль над підприємством, шкодила нашій економіці", - зазначив Зеленський.
Глава держави поінформував про запуск процедури конфіскації російської частки, яка, за його словами, працюватиме для України й українців.
Як повідомляв Укрінформ, за даними Мін'юсту, на сьогодні в Україні відомо про 230-250 активів підсанкційних осіб, які можна стягнути на користь держави.