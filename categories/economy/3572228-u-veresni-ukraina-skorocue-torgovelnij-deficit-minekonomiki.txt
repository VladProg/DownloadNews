У Міністерстві економіки України повідомили про скорочення дефіциту торгівлі товарами до 111 млн доларів за першу половину вересня із 1,05 млрд доларів у серпні.

Про це повідомляє заступник міністра економіки — торговий представник України Тарас Качка у Фейсбуці, передає Укрінформ.
«Дефіцит торгівлі товарами скорочується. За першу половину вересня Україна експортувала продукції на $1,818 млрд і імпортувала на $1,929 млрд. Дефіцит складає лише $111 млн. У серпні такий дефіцит склав $1,05 млрд», - ідеться в повідомленні.
За інформацією заступника міністра, лідерами експорту традиційно залишаються соняшникова олія ($230 млн), кукурудза ($174 млн), ріпак ($166 млн), пшениця ($147 млн).
«Новий рекорд для електроенергії — $131 млн за пів місяця!» - зазначив Качка.
За його словами, загальний обсяг експортованої у вересні продукції сягнув 4,1 млн тонн. З них руди - 871 тис. тонн, кукурудзи — 805 тис. тонн, пшениці — 669 тис. тонн.
При цьому морським транспортом відвантажено 1,997 млн тонн, автомобільним — 585 тис. тонн.
Головним напрямком експорту українських товарів залишається ЄС: до європейських країн відправлено продукції на $1,24 млрд.
«Але це все цифри лише за пів місяця. Головна новина - мінімальний дефіцит — $111 млн. А отже, торгівля стає збалансованою», - підкреслив Качка.
Як повідомлялося, експорт товарів українського походження за січень - серпень 2022 року скоротився на 31% порівняно з аналогічними показниками минулого року - до майже 29 млрд доларів.