Комітет міністрів Ради Європи ухвалив План дій для України з рекордним бюджетом у €50 мільйонів на період 2023-2026 років.

Про це повідомляється на сайті Ради Європи, передає Укрінформ.
“План дій “Стійкість, відновлення та реконструкція” (2023-2026) був розроблений у тісній консультації з українською владою. Це частина внеску нашої Організації у процес реконструкції та відновлення країни, яка має протистояти жорстокій агресії російської федерації та руйнуванням жахливих масштабів”, - наголосила генсекретарка РЄ Марія Пейчинович Бурич.
Вона також зазначила, що новий план дій спрямований на підвищення стійкості державних інституцій шляхом зміцнення демократичного врядування та верховенства права, а також захисту фундаментальних прав громадян.
Зазначається, що план дій також спрямований на підтримку програми реформ в Україні з точки зору європейської перспективи, після рішення Європейської Ради від 23 червня 2022 року про надання Україні статусу кандидата в ЄС.
“Загальний бюджет чотирирічної програми співпраці оцінюється у €50 мільйонів. Це найбільший бюджет, який будь-коли виділявся на план дій Ради Європи для країни”, - йдеться у повідомленні.
Вказується, що Рада Європи працюватиме з українською владою, щоб задовольнити її нагальні потреби відповідно до її пріоритетів, зокрема, сприяючи реалізації заходів, викладених у висновку Європейської Комісії щодо заявки України на членство, у сферах конституційного правосуддя, боротьби з корупцією та відмиванням грошей, розвитку незалежної, ефективної та надійної судової системи, сприяння свободі слова та свободі ЗМІ, а також посилення захисту прав національних меншин.
Заходи, передбачені планом, також сприятимуть процесу документування грубих порушень прав людини та кращому захисту прав внутрішньо переміщених осіб і людей, чиї будинки були зруйновані або пошкоджені війною.
Крім того, частиною плану дій є захист прав дітей у контексті війни та після неї, а також підтримка створенню гідного соціального захисту для постраждалого від війни населення.
З-поміж інших важливих сфер, відображених у плані дій, – сприяння гендерній рівності та боротьба з насильством щодо жінок і дівчат, зокрема, переміщених осіб і тих, хто повернувся в Україну.
Зазначається, що ця підтримка в рамках Плану дій супроводжуватиметься участю Банку розвитку Ради Європи (CEB). Він зробить відповідний внесок шляхом співфінансування інвестиційних проєктів в Україні.
Також вказується, що діяльність Ради Європи буде тісно координуватися з ЄС, ООН, ОБСЄ та двосторонніми донорами, щоб гарантувати взаємодоповнюваність їхніх дій.
За словами Пейчинович-Бурич, Рада Європи залишається твердо відданою підтримці та допомозі Україні, і ця допомога та підтримка будуть одним із головних питань порядку денного майбутнього саміту глав держав та урядів РЄ, який відбудеться у травні в Рейк’явіку.
Як повідомляв Укрінформ, четвертий саміт глав держав та урядів Ради Європи відбудеться 16-17 травня у Рейк'явіку (Ісландія). Рішення скликати саміт було прийнято після звіту, представленого аналітичною Групою високого рівня у жовтні, що сформулювала тридцять рекомендацій, як Раді Європи ефективно реагувати на виклики, пов’язані з війною в Україні, шляхом подвоєння інвестицій у просування демократії, прав людини та верховенства права.
Фото: www.coe.int