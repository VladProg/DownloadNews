Спеціалізована антикорупційна прокуратура завершила слідство у справі стосовно колишніх міністра інфраструктури та його першого заступника, підозрюваних у заподіянні державі збитків на понад 40 млн доларів. Матеріали справи відкриють для ознайомлення.

Як передає Укрінформ, про це САП повідомляє у Телеграмі.
“Прокурор САП прийняв рішення про завершення досудового розслідування у справі стосовно колишнього міністра інфраструктури України та його колишнього першого заступника, які підозрюються у зловживанні владою та службовим становищем. Детективам НАБУ надано доручення відкрити матеріали справи стороні захисту для ознайомлення”, - йдеться у повідомленні.
У 2015 році міністр спільно зі своїм першим заступником, який також був головою Тарифної ради Міністерства інфраструктури видав наказ, який дозволяв приватним компаніям стягувати половину ставки корабельного збору із суден в морському порту “Південний”.
Цей наказ було видано попри те, що акваторія морського порту “Південний” є державною власністю та перебуває в користуванні Адміністрації морських портів України і право на збори належить виключно державному підприємству.
Натомість відповідно до цього наказу державному підприємству призначалась усього частина коштів, інша частина стягувалась приватними компаніями. У результаті, ДП АМПУ було завдано понад 49,63 млн дол. збитків, що підтверджено відповідними висновками експертиз.
Дії експосадовців кваліфіковані за ознаками злочину, передбаченого ч. 2 ст. 364 Кримінального кодексу України.
Санкція статті передбачає покарання у виді позбавлення волі на строк від трьох до шести років з позбавленням права обіймати певні посади чи займатися певною діяльністю на строк до трьох років, зі штрафом від п’ятисот до однієї тисячі неоподатковуваних мінімумів доходів громадян.


Як повідомляв Укрінформ, у липні Вищий антикорупційний суд продовжив на два місяці строк дії обов'язків, покладених на колишнього міністра інфраструктури, якого підозрюють у завданні державі збитків на понад 40 млн доларів.

22 лютого 2023 року їм повідомлено про підозру у зловживанні владою та службовим становищем.

У 2015 році посаду міністра інфраструктури України обіймав Андрій Пивоварський, його першим заступником був Володимир Шульмейстер.