Україна має достатній потенціал, щоб наростити валовий внутрішній продукт (ВВП) до 1 трильйона доларів.

Про це заявив Президент Володимир Зеленський під час виступу у Верховній Раді з нагоди Дня Конституції, передає кореспондент Укрінформу.
“Конкретна мета для ВВП України — це трильйон доларів. Так, трильйон доларів — це дуже, дуже висока планка, і видається начебто нереальною, але потенціал України здатен це забезпечити”, - сказав глава держави.
Він також поставив завдання значно підвищити рівень оплати праці.
"Україна відмовиться від ідеї, нібито праця українців має бути дешевою. Бо нібито дешевизна праці наших людей була конкурентною перевагою України. Ми ставимо собі за мету досягти такого рівня оплати праці, якій можна було б визначати за формулою: сусіди в Євросоюзі плюс 30 відсотків. Україна після перемоги зробить ставку передусім на кваліфіковану працю, а отже, на освіту”, - заявив Зеленський.
Раніше він запропонував до загальнонаціонального обговорення основні орієнтири майбутньої української доктрини, серед яких - філософія перемоги України, глобальність української безпеки, політика героїв, політика справедливості і трансформація за 10 років.
"Ми маємо пройти за цей час складний, але такий важливий шлях, який інші народи долали десятиліттями. Україна має спрямувати довіру світу на розвиток України та усіх аспектів життя в нашій державі", - підкреслив Президент.
Як повідомлялося, перший віцепрем'єр-міністр – міністр економіки Юлія Свириденко на Конференції з питань відновлення України у Лондоні заявила, що Україна ставить за мету за десять років збільшити валовий внутрішній продукт (ВВП) до $1 трильйона.