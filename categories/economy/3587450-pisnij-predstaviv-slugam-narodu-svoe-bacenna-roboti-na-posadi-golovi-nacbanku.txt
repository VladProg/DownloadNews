Андрій Пишний на засіданні парламентської фракції «Слуга народу» представив своє бачення роботи на посаді голови Національного банку України.



Про це речниця фракції Юлія Палійчук повідомила в Телеграмі, передає Укрінформ.
"На засіданні фракції "Слуга народу" представили кандидата на посаду Голови Національного банку України. Відповідно до внесеного Президентом України Володимиром Зеленським подання ним став Андрій Пишний", – поінформувала Палійчук.
За її словами, під час засідання фракції Пишний представив своє бачення роботи на посаді голови НБУ щодо забезпечення курсової та фінансової стабільності, співпраці з міжнародними фінансовими інституціями, створення необхідних умов для відновлення економіки.
Як повідомляв Укрінформ, 6 жовтня Верховна Рада звільнила Кирила Шевченка з посади голови Національного банку України.
Того ж дня Президент України Володимир Зеленський зареєстрував у Верховній Раді проєкт постанови про призначення Андрія Пишного на посаду голови Національного банку України (№8107).
Андрій Пишний – член міжнародної групи з питань санкцій проти росії "Єрмака-Макфолла". З березня 2014 року по листопад 2020 року був головою правління АТ "Ощадбанк".