За 2022 рік державний бюджет України виконано з дефіцитом у сумі 911,1 млрд грн.

Як передає Укрінформ, про це повідомляє пресслужба Міністерства фінансів.
"За оперативними даними Державної казначейської служби, у 2022 році до загального фонду державного бюджету надійшло 1 491,1 млрд гривень", - ідеться в повідомленні.
Серед платежів, справляння яких контролюють податкові та митні органи, основні надходження були отримані за рахунок:

ПДВ із ввезених на митну територію України товарів – 253,0 млрд грн;
ПДВ з вироблених в Україні товарів – 213,9 млрд грн (зібрано 298,5 млрд, відшкодовано – 84,6 млрд грн);
ПДФО та військового збору – 148,4 млрд грн;
податку на прибуток підприємств – 117,0 млрд грн;
рентної плати за користування надрами – 81 млрд грн;
акцизного податку – 78,9 млрд грн;
ввізного та вивізного мита – 21,0 млрд грн.

Окрім того, протягом 2022 року до загального фонду держбюджету надійшло 480,6 млрд грн міжнародної допомоги.
Надходження ЄСВ до Пенсійного фонду та фондів соціального страхування у 2022 році становили 425,3 млрд грн.
За оперативною інформацією ДКСУ, за 2022 рік касові видатки державного бюджету становили 2702,4 млрд грн, у тому числі загального фонду – 2 410,0 млрд грн, або 92,2 % від розпису звітного періоду.
При цьому, у грудні 2022 року касові видатки державного бюджету були здійснені у обсязі 408,8 млрд грн, у тому числі загального фонду – у сумі 330,5 млрд грн.
За 2022 рік державний бюджет виконано з дефіцитом у сумі 911,1 млрд грн, у тому числі загальний фонд – у 909,5 млрд грн (проти запланованого розписом загального фонду на 2022 рік дефіциту в 1399,5 млрд гривень).
У грудні фактичний дефіцит державного бюджету становив 99 млрд грн, у тому числі загального фонду – 101,3 млрд грн.
Як повідомляв Укрінформ, до державного бюджету за 2022 рік надійшло 698,7 млрд грн платежів, що контролюються Державною податковою службою. Державна митна служба України торік перерахувала 300,8 млрд грн митних платежів до державного бюджету.