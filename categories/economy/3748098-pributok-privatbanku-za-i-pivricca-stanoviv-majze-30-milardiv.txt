Прибуток ПриватБанку у січні-червні 2023 року становив 29,7 млрд грн.

Як передає Укрінформ, про це йдеться в пресрелізі банку, що є в розпорядженні агентства.
"Завдяки потужним результатам роздрібного бізнесу та сегменту бізнес-клієнтів банк побив свій власний рекорд прибутковості, завершивши півріччя з фінансовим результатом у 29,7 млрд грн. Банк зберігає високу операційну ефективність, підтримуючи безперебійне обслуговування клієнтів", - йдеться у повідомленні.
У банку зазначили, що за підсумками першого півріччя залишки на строкових депозитних рахунках фізосіб у гривні зросли на 18% (на 6,9 млрд грн). В цілому залишки на рахунках клієнтів збільшилися на 3,5% (на 16,1 млрд грн), що свідчить про високу довіру до банку.
"Ми підтримуємо державу шляхом сплати дивідендів та інвестицій у державні облігації. Банк одним з перших на ринку затвердив фінансову звітність за 2022 рік зі звітом незалежного аудитора і в травні перерахував у державний бюджет 24,1 млрд грн у вигляді дивідендів (80% прибутку минулого року)", - зауважили в банку.
Окрім цього, кредитний портфель фізичних осіб зріс на 14% (на 6 млрд грн) до 49,2 млрд грн. Банк утримує лідерські позиції, з початку року збільшивши частку ринку кредитів фізичним особам до 36%. Як основний банк для мільйонів українців, ПриватБанк залишив кредитні ставки у роздрібному сегменті на довоєнному рівні, незважаючи на зростання вартості ресурсів. Депозитний портфель фізосіб досяг 354 млрд грн, завдяки чому частка ринку збільшилась до 35,6%.
Банк також профінансував 10,3 тис. підприємств, надавши нових кредитів на 15,6 млрд грн. З початку року кредитний портфель бізнес-клієнтів зріс на 11%, що дозволило банку увійти у трійку лідерів у агрокредитуванні.
Як повідомляв Укрінформ, банківський сектор України у січні-червні 2023 року отримав 67,6 млрд грн чистого прибутку.