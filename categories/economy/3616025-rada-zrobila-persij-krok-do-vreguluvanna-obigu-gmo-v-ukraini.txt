Верховна Рада 16 листопада ухвалила у першому читанні законопроєкт про державне регулювання генетично-інженерної діяльності та державний контроль за обігом генетично модифікованих організмів і генетично модифікованої продукції.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що законопроєкт «Про державне регулювання генетично-інженерної діяльності та державний контроль за обігом генетично модифікованих організмів і генетично модифікованої продукції для забезпечення продовольчої безпеки» (№5839) передбачає системний та комплексний перегляд існуючого державного регулювання в сфері поводження з ГМО.
Також документ сприятиме гармонізації законодавства України із законодавством Європейського Союзу та імплементації відповідних правових актів.
Основні положення законопроєкту спрямовані на розмежування повноважень органів державної влади з метою усунення дублювання функцій у сфері поводження з ГМО, а також на вдосконалення системи оцінювання ризиків ГМО щодо можливого впливу на здоров’я людини та навколишнього природного середовища. Також запроваджуються європейські механізми державної реєстрації ГМО.
Водночас документ удосконалює вимоги до маркування ГМО-продукції, які не дозволять вводити в оману споживача, а також посилить державний контроль у сфері поводження з ГМО та встановить відповідальність за порушення законодавства у цій сфері.
Мінагрополітики очікує, що ухвалення законопроєкту матиме позитивний вплив на ринкове середовище, створить прозорі правила ведення бізнесу та посилить державний контроль за обігом генетично модифікованої продукції.
Як повідомляв Укрінформ, за даними Мінагрополітики, в Україні з моменту прийняття закону «Про державну систему біобезпеки при створенні, випробуванні, транспортуванні та використанні генетично модифікованих організмів» у 2007 році не було зареєстровано жодної ГМО-продукції.
Водночас в останні роки в країні сформувався тіньовий ринок ГМО-продукції, яка перебуває в обігу поза будь-яким контролем.