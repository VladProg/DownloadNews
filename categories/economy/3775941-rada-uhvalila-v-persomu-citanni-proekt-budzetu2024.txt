Верховна Рада ухвалила у першому читанні проєкт Державного бюджету України на 2024 рік.

Про це повідомив у Телеграмі перший заступник голови Комітету ВР з питань фінансів, податкової та митної політики Ярослав Железняк.
Узгоджену після розгляду рекомендацій бюджетного комітету і депутатських поправок редакцію документа підтримали 285 парламентаріїв.

Поміж пропозицій, які уряд має врахувати при підготовці законопроєкту до другого читання, - збільшення планових доходів бюджету майже на 10 млрд грн в разі ухвалення законопроєкту про оподаткування банків (№9656-д), додаткове скорочення видатків на будівництво, ремонти і закупівлі майна в різних органах влади, зменшення видатків на Бюро економічної безпеки й переспрямування вивільнених коштів на закупівлю сканерів для митниці на пунктах пропусках залізничного сполучення. Також пропонується, зокрема, скерувати додатковий ресурс на протезування для військових та на освітню субвенцію.
Як повідомлялося, як і цьогоріч, основна стаття перебачених бюджетних витрат у 2024-ому — фінансування національної оборони. “У бюджет на 2024 рік закладаємо майже 1,7 трлн грн на безпеку та оборону. З них близько 56 млрд грн – на оборонні виробництва та ще понад 48 млрд грн – на поповнення і розширення армії дронів”, - наголосив прем’єр-міністр Денис Шмигаль.