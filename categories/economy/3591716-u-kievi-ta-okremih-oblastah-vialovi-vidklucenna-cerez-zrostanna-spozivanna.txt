Через збільшення споживання електроенергії НЕК «Укренерго» застосовує обмеження електропостачання у низці областей і Києві.

Як передає Укрінформ, про це повідомляє пресслужба компанії у Телеграмі.

"Сьогодні вже з восьмої ранку Україна споживає на 6% більше електроенергії, ніж учора. Тому наразі диспетчерський центр «Укренерго» вимушено застосував обмеження споживачів у Києві та Київській області, Чернігівській, Черкаській, Житомирській, Харківській та Сумській областях", - йдеться у повідомленні.
Зазначається, що зараз необхідно знизити навантаження на магістральні мережі, щоб ремонтники Укренерго мали час відремонтувати обладнання, пошкоджене потужними ракетними обстрілами.
"Ми не закликаємо не вмикати світло та електроприлади увесь день, але просимо ставитися до електроспоживання розсудливо вранці - з 8-ої до 11-ої години і ввечері - з 17-ої до 23-ої", - наголошують в Укренерго.
Водночас у компанії зауважують, що найменший рівень споживання електроенергії – вночі, рекомендуючи саме у цей час користуватися обігрівачами, пральними машинами, вмикати бойлери, посудомийки та інші енергозатратні прилади.
Як повідомлялося, жителі Києва та Київської області у вечірні години 11 жовтня зменшили споживання електроенергії на 25%, при цьому із загального об'єму скорочення споживання лише 5% припало на добровільні дії.
Зранку 10 жовтня росія здійснила масований ракетний удар по всій території України: було випущено 84 крилаті ракети та 24 безпілотники. Внаслідок обстрілів постраждали об'єкти критичної інфраструктури, в окремих областях почалися перебої з електропостачанням та мобільним зв'язком.
У вівторок, 11 жовтня, ворог знову обстріляв енергетичну інфраструктуру в кількох областях.