Ціни на нафту слабко підвищуються у четвер, 3 серпня, після демонстрації найбільшого за місяць падіння попри рекордне скорочення запасів палива в США за минулий тиждень.

Як передає Укрінформ, про це повідомляє enkorr.
Жовтневі ф'ючерси на Brent подорожчали на лондонській біржі ICE Futures на $0,06 (на 0,07%), до $83,26 за барель. У середу Brent здешевшала на $1,71 (на 2%) – до $83,2 за барель.
Вересневі ф'ючерси на WTI піднялися в ціні на Нью-Йоркській товарній біржі NYMEX на $0,04 (на 0,05%), до $79,53 за барель. За попередню сесію контракт здешевшав на $1,88 (на 2,3%) – до $79,49 за барель.
Запаси нафти в США минулого тижня зменшилися на 17,049 млн барелів – до 439,77 млн барелів, повідомило Міністерство енергетики країни. Резерви бензину зросли на 1,48 млн барелів, дистилятів – скоротилися на 796 тис. барелів.
Опитані S&P Global Commodity Insights аналітики в середньому прогнозували зниження запасів нафти на 3,7 млн барелів, бензину – на 1 млн барелів і дистилятів – на 400 тис. барелів.
«Ціни на нафту впали, оскільки макроекономічне тло вбиває настрій», – сказав MarketWatch старший аналітик Oanda Едвард Мойя, маючи на увазі зокрема зниження кредитного рейтингу США агентством Fitch. Також тиск на нафтовий ринок чинить сильний долар, додав він.
Зі слів провідного нафтового аналітика з Північної й Південної Америки Kpler Метта Сміта, поєднання стійкого експорту нафти й активної роботи НПЗ призвело до різкого скорочення запасів нафти в США за всю історію спостережень. «Пік літньої нафтопереробки збігся з дуже сильним експортом наприкінці місяця, і у майбутньому не слід очікувати таких масштабних» змін резервів, вважає він.