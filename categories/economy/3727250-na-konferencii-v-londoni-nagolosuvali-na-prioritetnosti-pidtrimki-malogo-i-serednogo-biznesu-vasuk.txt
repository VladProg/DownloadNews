На Міжнародній конференції з відновлення України в Лондоні наголошували на пріоритетності підтримки малого і середнього бізнесу.

Про це в ефірі Українського Радіо розповів бізнес-омбудсмен Роман Ващук.
Він зазначив, що, за оцінкою Світового банку, в Україні є 5 напрямків, які потребують швидкого відновлення. На наступний рік потрібно понад 14 мільярдів доларів. П'ятим пунктом є економічна підтримка малого і середнього бізнесу.
"Можна для людей відбудувати житло, можна додатково відвідувати школу з укриттям, але якщо не буде пекарні, аптеки чи продуктового магазину в містечку чи в селі, то люди туди не повернуться. Отже, відбудова малого і середнього бізнесу є конечним для життєдіяльності громад. Багато на конференції говорили про децентралізацію, про те, що потрібно не тільки орієнтуватися на тимчасову воєнну централізацію фондів, але повертатися до того, щоб гроші йшли на місця, де вони можуть бути найкраще розподілені. І мені здається, що це буде одним з акцентів у підході до цього питання", — резюмує Ващук.
Водночас, на переконання бізнес-омбудсмена, до того, як запускати програми підтримки, що коштує грошей, а їх наразі бракує, треба припинити робити те, що шкодить бізнесу. "Наприклад, те, як адмініструються податки і митниці в Україні мусить далі змінюватися на користь бізнесу. Тобто: менше зупинок, менше неанонсованих перевірок, менше визначення довільної митної вартості замість того, щоб просто сприйняти рахунок з країни ЄС і декларацію її митної служби за чисту монету. Це потрібно, щоб бізнес міг час і енергію витрачати на зростання, на допомогу, на розвиток, а не для того, щоб відбиватися від всяких чиновницьких посягань. Перші кроки вже намічені, зокрема в податковій сфері. І на конференції у презентаціях Міністерства економіки і економічного заступника Офісу Президента йшлося про зміни в цих сферах. Треба сподіватися, що покращення протягом наступних місяців ми побачимо у цих сферах", — вважає він.
Як повідомлялося, 21-22 червня у Лондоні проходила міжнародна Конференція з відновлення України - Ukraine Recovery Conference, третій масштабний міжнародний захід (після конференцій в Лугано та Берліні). Понад 400 світових компаній пообіцяли надати підтримку Україні у відбудові економіки.