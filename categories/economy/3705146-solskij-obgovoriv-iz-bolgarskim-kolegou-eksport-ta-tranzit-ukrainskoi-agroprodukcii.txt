Міністр аграрної політики та продовольства України Микола Сольський зустрівся з міністром сільського господарства Республіки Болгарія Явором Гечевим у Софії.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що міністри обговорили питання транзиту та експорту української агропродукції до/через територію Болгарії з огляду виконання рішення, яке було прийнято Єврокомісією про заборону експорту деяких видів української сільгосппродукції у п'ять країн ЄС.
Болгарія підтвердила готовність імпортувати всю агропродукцію з України, крім чотирьох культур, про які йдеться в рішенні Єврокомісії, а саме: соняшнику, ріпаку, кукурудзи та пшениці.
Як повідомляв Укрінформ, Єврокомісія 2 травня 2023 року офіційно оголосила про запровадження «виключних та тимчасових» запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини.
Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України, - і залишатимуться чинними до 5 червня 2023 року.