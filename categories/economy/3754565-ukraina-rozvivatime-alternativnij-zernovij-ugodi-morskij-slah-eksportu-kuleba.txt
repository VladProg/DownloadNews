Україна зацікавлена у відновленні функціонування Чорноморської зернової ініціативи, та водночас має намір розвивати альтернативний шлях експорту агропродукції, яким уже скористалися два судна.

Про це заявив міністр закордонних справ України Дмитро Кулеба на спільному з французькою колегою Катрін Колонна брифінгу в Парижі, передає кореспондент Укрінформу.
“Ми, безумовно, зацікавлені у відновленні функціонування Чорноморської зернової ініціативи. Але ми також, як держава, продемонстрували, що є альтернатива домовленостям із Росією. Є безпечний морський шлях, яким із українських портів вийшло два кораблі. Цей шлях не буде заручником російського шантажу”, – сказав глава української дипломатії.
Він додав, що цей шлях може бути розвинений і зміцнений. Міністр зауважив, що це питання він обговорив із главою МЗС Франції.
Своєю чергою міністерка закордонних справ Франції Катрін Колонна наголосила, що французька підтримка України посилюватиметься і триватиме доти, доки не буде зупинено російську агресію.
“Франція надаватиме Україні підтримку в усіх напрямках: політичному, економічному, гуманітарному, дипломатичному і, звичайно ж, військовому – щоб допомогти Україні забезпечити своє легітимне право на оборону. Ця підтримка не лише продовжуватиметься, а й посилюватиметься. Вона триватиме стільки, скільки це буде потрібно для того, щоб завдати поразки російській агресії”, – сказала вона.
Як повідомлялося, 26 серпня з акваторії Одеського порту вийшло друге судно після припинення Росією зернової угоди. Балкер Primus перебував в Україні з 20 лютого 2022 року.
Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини та РФ.
Дія угоди декілька разів продовжувалась. 17 липня Москва заявила про вихід із зернової угоди.