У ІV кварталі банки очікують на зростання обсягів залучень насамперед від населення.

Як передає Укрінформ, про це свідчить опитування НБУ про банківське фондування.
"У ІV кварталі фінустанови очікують на зростання обсягів залучень насамперед від населення, а також прогнозують і надалі зниження обсягів оптового фондування", - йдеться у повідомленні.
Зазначається, що середня вартість зобов’язань у ІІI кварталі зросла переважно за рахунок здорожчання корпоративних залучень. У найближчі три місяці банки прогнозують суттєве зростання вартості залучень від корпорацій і домогосподарств, ціна оптового фондування зростатиме помірніше.
Вперше від започаткування опитування зросла частка зобов’язань банків у валюті, водночас респонденти вважають цей тренд тимчасовим. Строковість фондування скоротилася меншою мірою порівняно з попередніми періодами. Банки очікують на збереження цієї тенденції наприкінці року.
За останній рік загальний обсяг капіталу залишився, за оцінками банків, майже незмінним. Лише 45% фінустанов порівняно з 63% у ІІ кварталі прогнозують зменшення обсягу капіталу в найближчі 12 місяців переважно через негативні зміни в економіці, зменшення активів та регуляторні вимоги.
Більшість респондентів зазначили, що вартість капіталу в середньому дещо збільшилася, водночас менше чверті очікують його здорожчання в майбутньому.
Опитування про банківське фондування проводилося з 16 вересня до 7 жовтня 2022 року серед 27 менеджерів банків, відповідальних за управління пасивами. Частка опитаних фінустанов становить 95% у загальному обсязі активів банківської системи. Звіт охоплює узагальнені оцінки та очікування респондентів про обсяги, вартість, строковість різних видів фондування та капіталу банку, а також чинників, що впливають на ці показники.