Комітет з питань економічного розвитку рекомендує парламенту ухвалити в другому читанні законопроєкт №8250, який допоможе покращити управлінську структуру Фонду держмайна.

Про це повідомляє Укрінформ з посиланням на сайт парламенту.
«За результатами обговорення народні депутати – члени Комітету з питань економічного розвитку ухвалили рішення рекомендувати Верховній Раді прийняти вищезазначений законопроєкт в цілому», - йдеться в повідомленні.
Документ направлений на врегулювання управлінських процесів всередині Фонду державного майна. Він дозволить створити єдиний підхід до системи добору кадрів і управління, а також цифровізує внутрішній документообіг та вдосконалить систему аналізу ризиків.
Як повідомлялося, з початку 2023 року Фонд держмайна провів 81 приватизаційний аукціон та залучив 1 млрд грн від приватних інвесторів. 65% коштів вже надійшли до державного бюджету.