Обмеження і відключення можливі, особливо в регіонах із традиційно великим споживанням та в тих, які постраждали від ракетних обстрілів.

Про це Прем’єр-міністр України Денис Шмигаль сказав на засіданні уряду, передає Укрінформ.
«Обмеження і відключення можливі, особливо в регіонах із традиційно великим споживанням та в тих, які постраждали від ракетних обстрілів – у центральних областях, північно-східних та західних. Але майже усі контрольовані Україною території забезпечені електроенергією», - зазначив Шмигаль.

За його даними, 99% населених пунктів, де на постійній основі немає світла, – це або захоплені території, або населені пункти в безпосередній близькості до зони бойових дій, і там немає можливості зробити ремонти. «Тому ще раз підкреслю: енергетики можуть відключати світло на певний час, але це робиться для проведення ремонтів та збалансування роботи нашої енергосистеми», - додав глава уряду.
Прем’єр-міністр наголосив на важливості продовжувати економно споживати електроенергію зранку й увечері, аби запобігти відключенням. «Це стосується не тільки населення, а й бізнесу. Вчора українці у вечірні години знизили споживання на 5,4% порівняно з попереднім днем», - нагадав він.
Як повідомлялось, з 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики. Укренерго вже ввело обмеження електропостачання у центрі та на півночі України.
Фото: КМУ