Дуже важливо в умовах блокування «зернового коридору» Росією докласти максимум зусиль для відновлення ввезення у ЄС українського зерна після 15 вересня без обмежень.

Про це Прем‘єр-міністр Денис Шмигаль заявив на конференції послів України, повідомляє кореспондент Укрінформу.
"Зі своєї сторони хочу сказати, що полякам дуже важливо сьогодні донести, що в нас не стоїть задача завалити їхні ринки і знищити їхніх фермерів. У нас стоїть задача дати вижити нашим фермерам, дати вижити українській економіці. Нам не треба ставити ультиматуми, блокувати кордон. Ми абсолютно здатні до перемовин, домовленостей, і це наш шлях. Є абсолютно цивілізовані інструменти і ними ми будемо користуватися", – зазначив глава уряду.
За його словами, в умовах закриття країною-агресором «зернового коридору» звичайна логістика через ЄС стає для України життєво необхідним фактором.
Як повідомлялося, раніше Шмигаль закликав Польщу в складних умовах, коли Росією зірвана "зернова угода", не блокувати українське зерно.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Фото: Мінінфраструктури