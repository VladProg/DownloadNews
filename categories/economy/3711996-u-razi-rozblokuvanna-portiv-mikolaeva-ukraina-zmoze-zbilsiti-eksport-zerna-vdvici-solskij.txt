Україна збільшить експорт агропродукції вдвічі, якщо вдасться розблокувати порти в Миколаєві.

Як передає Укрінформ, про це в ефірі телемарафону «Єдині новини» сказав міністр аграрної політики та продовольства Микола Сольський.
"Велике значення має Миколаїв, тому що він співставний по розмірах з портами Великої Одеси, з його розблокуванням Україна може збільшити приблизно вдвічі експорт, здешевити логістику, відповідно, українське аграрії отримають більше грошей», – сказав Сольський.
За його словами, важливе не тільки відкриття Миколаєва, а й кількість суден, які пропускаються на Босфорі. Тому що, якщо їх буде недостатньо, не важливо, скільки портів будуть відкритими, це нічого не дасть.
«Також важливо говорити про тих людей, які готові працювати на цих суднах, оскільки фактор небезпеки залишається суттєвим», – додав Сольський.
Як повідомлялося, Україна звернулася до ООН і Туреччини, які є підписантами та гарантами "зернової ініціативи", з пропозицією внести миколаївські порти в угоду, проте вони поки що цієї можливості не підтвердили.