Нідерландський холдинг Yandex NV розглядає можливість продажу всіх російських активів за один раз.

Про це повідомляє Укрінформ з посиланням на Reuters.
“Нідерландський холдинг технологічної компанії Yandex розглядає можливість продажу всіх своїх російських активів за один раз, йдеться про продаж не лише контрольного пакету акцій компанії”, - йдеться у повідомленні.
Зазначається, що про це Reuters повідомили джерела, які є близькі до цього питання.
Yandex, який місяцями працював над корпоративною реструктуризацією, відмовився від коментарів.
Запланована реструктуризація голландської холдингової компанії Yandex NV має на меті повернути частину коштів акціонерів за рахунок продажу її основних російських підприємств, які приносять прибуток, таких як пошукові операції та послуги з організації перевезень.
Як повідомляв Укрінформ, у Нідерландах перевіряють діяльність російського додатка таксі Yango, що належить Яндексу, через побоювання щодо можливої передачі даних європейських клієнтів ФСБ.
Сервіс таксі Yango зіткнувся з нідерландським розслідуванням відповідно до правил конфіденційності та захисту даних Європейського Союзу.
У Нідерландах занепокоєні російським законом, який набрав чинності 1 вересня, що надає РФ доступ до даних, оброблених операторами таксі.
Таким чином існує серйозний ризик для конфіденційності, оскільки російська влада потенційно може стежити за переміщеннями європейських клієнтів через Yango.