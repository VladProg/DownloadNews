ПАТ "Укрнафта" завдяки проведеному ремонту газової свердловини збільшило її добовий дебет на 60 тис. кубометрів "блакитного палива".

Як передає Укрінформ, про це повідомляє пресслужба компанії.
"Укрнафта" провела капітальний ремонт свердловини на глибині більше 4 кілометрів та отримала понад 60 тисяч кубометрів добового дебіту природного газу. Роботи проводили на родовищі, що знаходиться на Сході України. Метою капітального ремонту була дорозвідка родовища", - йдеться у повідомленні.
Зазначається, що розкритий поклад має площу 3,8 квадратного кілометра із товщиною продуктивної частини до 3,6 метра. Свердловина введена в дослідно-промислову експлуатацію, щоб отримати додаткові дані щодо покладу, який містить попередньо розвідані запаси. Надалі ці запаси можна буде перевести в категорію промислових.
Як повідомлялося, ПАТ "Укрнафта" розпочало буріння нової розвідувальної свердловини, що має відкрити доступ одразу до двох продуктивних горизонтів.