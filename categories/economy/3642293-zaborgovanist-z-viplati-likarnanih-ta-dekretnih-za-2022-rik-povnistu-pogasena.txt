Фонд соціального страхування виплатив понад 3,37 млрд грн, таким чином погасивши заборгованість із виплати лікарняних та декретних допомог у 2022 році.

Як передає Укрінформ, про це повідомляє пресслужба Міністерства соціальної політики.
«Завдяки реалізації рішення уряду, станом на 27 грудня у повному обсязі погашено заборгованість з виплати допомог по тимчасовій непрацездатності і по вагітності та пологах у 2022 р», – йдеться у повідомленні.
Зазначається, що станом на 28 грудня допомогу по тимчасовій втраті працездатності та по вагітності та пологах проведено на всій території України (де це можливо в умовах воєнного стану і бойових дій). Протягом грудня - з урахуванням заборгованості, накопиченої на 30 листопада, а також виплат, передбачених на грудень, - за цими напрямками було виплачено понад 3,37 млрд грн.
Як повідомлялося, за ініціативою Мінсоцполітики, уряд ухвалив 30.11.2022 р. постанову, якою спрямував на погашення заборгованості додатковий фінансовий ресурс.