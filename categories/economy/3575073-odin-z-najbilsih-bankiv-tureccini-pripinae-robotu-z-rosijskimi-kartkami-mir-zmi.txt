Турецький банк İş Bankası, один з найбільших у країні, призупиняє обслуговувати російську платіжну систему «Мир» після попереджень про санкції з боку США.

Як передає Укрінформ, про це повідомляє Bloomberg.
«Найбільший за активами приватний банк Туреччини İş Bankası призупинив роботу з популярною серед російських туристів платіжною системою «Мир», - ідеться в повідомленні.
У коментарі Bloomberg представники банку заявили, що вони знайомі із заявою казначейства США стосовно російської системи «Мир» і призупинили її обслуговування.
Рішення було прийняте після того, як минулого тижня управління з контролю за іноземними активами мінфіну США (OFAC) оголосило про готовність накласти санкції на тих, хто сприяє використанню російської платіжної системи «Мир» за межами рф.
Видання нагадує, що президент Туреччини Ердоган після зустрічі з путіним 5 серпня заявив, ніби система «Мир» сприяє розвитку туризму між двома країнами.
Платіжна система «Мир» була розроблена у рф як альтернатива Visa і Mastercard. У Туреччині з нею до останнього часу працювали Vakıfbank, Ziraat Bankası, İş Bankası, Denizbank і Halkbank, які належать до найбільших банків країни.
Фото: АА