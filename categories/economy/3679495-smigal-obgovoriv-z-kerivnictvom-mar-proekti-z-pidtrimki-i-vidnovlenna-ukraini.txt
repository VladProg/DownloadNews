Прем'єр-міністр Денис Шмигаль обговорив з керівництвом Міжнародної асоціації розвитку проєкти з підтримки України, у тому числі роботу над спеціальною програмою щодо відновлення.

Про це глава уряду повідомив у Телеграмі, передає Укрінформ.
"Світовий банк, зокрема Міжнародна асоціація розвитку, суттєво допомогли Україні. У розмові з керівництвом МАР подякував за надану допомогу в межах проєкту PEACE in Ukraine, який став найбільшим інвестиційним проєктом в історії Світового банку", - зазначив Шмигаль.

За його словами, наразі через PEACE in Ukraine було залучено кредитної та грантової підтримки на загальну суму 12,9 млрд доларів та 1,1 млрд євро, які були спрямовані на заробітні плати освітянам, медикам, рятувальникам, на пенсії та інші соціальні виплати. Зокрема Прем'єр-міністр пояснив, що майже мільярд євро на зарплати вчителям надала Міжнародна асоціація розвитку.

Також Шмигаль подякував МАР за роботу над запровадженням «Спеціальної програми відновлення України та реагування на кризу».
"Розраховуємо на подальшу підтримку й допомогу асоціації в залученні коштів на потреби населення та відбудову", - додав глава уряду.
Як повідомлялося, наприкінці лютого Група Світового банку оголосила про додаткове грантове фінансування для України на суму 2,5 мільярда доларів США.
Фото: Денис Шмигаль / Телеграм