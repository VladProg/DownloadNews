Україна працює з ЄС та партнерами для розвитку сухопутних шляхів вивезення зерна, але продовжує наполегливо працювати над поновленням судноплавства через чорноморські порти та розглядає це як «план А» для вирішення «зернової» проблеми.

Про це в четвер під час зустрічі з журналістами у Брюсселі в кулуарах міжнародного форуму «Поля змін: окреслюючи шлях для українського сільського господарства», заявив заступник міністра розвитку економіки, торгівлі та сільського господарства України Тарас Качка, відповідаючи на запитання кореспондента Укрінформу.
«Варто спостерігати за розвитком торговельних маршрутів в українські порти та у зворотному напрямку. Вже три порти відкриті для заходу й виходу торгових суден, це було публічно оголошено. Ми вже маємо десятки суден, що прибули в Одесу та вийшли з неї безпечно, за підтримки та нагляду з боку наших військових - з безпекових причин. І це дійсно є показовим. Ми поступово відновлюємо судноплавство і пряме сполучення з українськими портами. Сподіваємося, що далі буде більше. Для нас це є «планом А», щоб відновити логістику», - сказав урядовець.
Він визначив також як дуже важливий напрямок розвиток «коридорів солідарності», зокрема оптимізацію логістичної інфраструктури в дельті Дунаю та збільшення пропускної спроможності румунських морських портів.
«Ми маємо дуже добрий план дій, як збільшити такі спроможності. Безумовно, це причина, чому Росія обстрілює річкові порти в дельті Дунаю. Частина завданої шкоди, яка вже підрахована, окрім фізичних руйнувань, становить понад 60 тисяч тонн зерна. Ця цифра може різнитися у різних джерелах, але реальний показник є дуже близьким до цього. Більша небезпека виходить з розуміння, що це залишається ціллю для подальших обстрілів. Саме тому ми сподіваємося на покращення протиракетної оборони в цьому регіоні і бачимо, що наші партнери підтримують нас у цьому», - зауважив Качка.
Він нагадав, що забезпечення продовольчої безпеки є другим з десяти пунктів мирного плану Президента Зеленського. Продовольча безпека, в усіх її елементах, є однією з основ зупинення російської агресії, досягнення стійкого миру в Україні та для нормалізації торгівлі через Чорне море.
За словами урядовця, весь світ бачить, що Україна докладає всіх зусиль, щоб забезпечити максимальні обсяги продовольчого експорту та знизити продовольчу небезпеку у світі. Обсяг лише зернових та олійних культур з України становитиме понад 50 мільйонів тонн, але на додаток вивезенню підлягають й інші товари, наприклад, 6-7 мільйонів тонн рослинної олії, шрот та інша продукція.
«У цьому вимірі взаємодія між Європейським Союзом й Україною є дуже важливою, тому що, попри функціонування нашого власного коридору для експорту, левова частка товарів вивозиться через порти Чорного моря в Румунії, а також через балтійські порти та автомобільну систему ЄС», - додав заступник міністра розвитку економіки, торгівлі та сільського господарства України.
Як повідомлялося, після початку російської агресії та запровадження блокади українських чорноморських портів, ЄС створив на кордонах з Україною «коридори солідарності» для вивезення мільйонів тонн українського продовольства на світовий ринок.
Після того, як у липні цього року Росія вийшла із Чорноморської зернової ініціативи, «коридори солідарності» ЄС залишаються майже єдиним надійним шляхом для продовження Україною експортно-імпортних операцій.
Фото: TRT Haber