Країни «Великої сімки» (G7) розглядають можливість заборони майже всього їхнього експорту до росії в межах посилення режиму санкцій проти москви через її вторгнення в Україну.

Про це з посиланням на співрозмовника в уряді Японії, яка цього року головує в «Великій сімці» повідомляє Kyodo, передає Укрінформ.
Відповідне рішення може бути ухвалене під час саміту лідерів країн G7 у травні в Хіросімі, де обговорення заходів розширення підтримки України й посилення санкційного тиску на росію буде однією з ключових тем.
Країни G7 вже припинили експорт до рф широкого асортименту товарів, включаючи продукцію, яка може бути використана у військових цілях, і предмети розкоші.
Як повідомив співрозмовник, наразі готуються пропозиції нових обмежень, які, зокрема, можуть розширити торгове ембарго на вживані автомобілі, шини, косметичні товари та одяг.
У саміті, який проходитиме 19-21 травня, візьмуть участь лідери Великої Британії, Канади, Франції, Німеччини, Італії, Японії і США, а також Європейського Союзу.
Прем’єр-міністр Японії Фуміо Кішіда запросив президента України Володимира Зеленського долучитися до зустрічі онлайн.
Як повідомляв Укрінформ, США та деякі ключові союзники України розглядають можливість майже повної заборони експорту до росії, що може привести до значного посилення економічного тиску на президента рф володимира путіна через розв’язану ним війну.