В Україні у межах гуманітарного розмінування сільськогосподарських земель вже обстежено близько 70 тисяч гектарів.

Як повідомляє кореспондент Укрінформу, про це розповів заступник міністра аграрної політики та продовольства України з питань цифрового розвитку, цифрових трансформацій і цифровізації Денис Башлик під час телемарафону "Єдині новини".
"Урядом складено план пріоритетності розмінування, в який включені три категорії земель. Перші − землі, на яких є багаторічні насадження, овочеві та баштанні культури, другий − це рілля, третє − несільськогосподарські землі. Якщо брати до уваги першу категорію, найпріоритетніші землі, нині обстежено приблизно 70 тис. га сільськогосподарської землі", - сказав заступник міністра.
Башлик зазначив, що процес розмінування сільськогосподарських земель в Україні відбувається повільно через обмежені ресурси. Зокрема, швидкість розмінування залежить від кількості саперів, залучених у процес, а також кількості машин, необхідних для проведення робіт з розмінування.
Заступник міністра пояснив, що розмінування сільгоспземель в Україні відбувається у три етапи: нетехнічне обстеження (перевірка на наявність мін), безпосереднє розмінування та контроль якості. Після чого надається відповідна довідка про те, що земля є розмінованою і її можна обробляти.
Він також додав, що ціна розмінування 1 га сільськогосподарської землі залежить від рівня забрудненості мінами та вибухонебезпечними предметами. За словами Башлика, в середньому вартість розмінування одного гектара варіюється від 5 тис. до 10 тис. грн.
Як повідомляв Укрінформ, для гуманітарного розмінування Україна потребує в десятки разів більше фахівців, аніж працюють сьогодні. Найбільша площа забруднених земель на півдні і сході України. В Херсонській області треба обстежити понад 208 тис. га, у Харківській області - майже 160 тис. га, а в Миколаївській - більше 85 тис. га.
Загалом відповідно до плану заходів щодо гуманітарного розмінування земель сільськогосподарського призначення в Україні має бути обстежено та розміновано понад 470,8 тис. га на території Дніпропетровської, Київської, Миколаївської, Сумської, Харківської, Запорізької, Херсонської, Чернігівської та Черкаської областей.