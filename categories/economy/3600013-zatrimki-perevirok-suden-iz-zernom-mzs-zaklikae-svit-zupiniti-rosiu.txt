Міністерство закордонних справ України закликає міжнародне співтовариство вимагати від росії негайно припинити штучні і політично вмотивовані затримки в перевірках суден зернового коридору.

Про це йдеться у заяві МЗС України, повідомляє Укрінформ.
У ній зазначено, що міністерство стурбоване діями рф, які призвели до затримки роботи зернового коридору через Чорне море. Зокрема, починаючи з 14 жовтня 2022 року російські інспектори Стамбульського спільного координаційного центру значно продовжили перевірку суден, які прямують до портів України для зернових вантажів або вже завантажені та прямують до кінцевого пункту призначення. В результаті понад 165 суден застрягли в черзі біля протоки Босфор, і ця кількість продовжує зростати щодня, наголошується в заяві.
“У нас є підстави вважати, що затримки з перевірками росією суден зернової ініціативи є політично мотивованими. Нещодавно російське керівництво без законних підстав намагалося поставити під сумнів зерновий коридор, вимагаючи нових пільг за згоду москви продовжити угоду”, - підкреслило МЗС.
Міністерство також наголосило, що дії росії підривають глобальну продовольчу безпеку, зокрема, на Глобальному Півдні. За даними відомства, затримки перевірки вже не дозволили Україні експортувати додаткові 3 мільйони тонн зерна, і 10 мільйонів людей у всьому світі не отримали їжу вчасно через політичний порядок денний росії.
“Ми закликаємо міжнародне співтовариство, зокрема країни Африки та Азії, які покладаються на експорт зерна з України, вимагати від росії негайно припинити ці штучні затримки в перевірках суден зернового коридору. Ми не повинні дозволити Кремлю тримати мільйони людей заручниками своїх голодних ігор”, - звертається зовнішньополітичне відомство.
Україна також звернулася до Секретаріату Спільного координаційного центру з проханням терміново врегулювати зволікання з боку росії, зокрема, шляхом збільшення кількості інспекторів у протоці Босфор.
Насамкінець у заяві відзначається, що Україна як і раніше прагне продовжувати тісно співпрацювати з ООН і Туреччиною, щоб забезпечити безперешкодне функціонування чорноморського зернового коридору.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Перше судно з українським продовольством вийшло з порту Одеси 1 серпня.
Однак нині росія свідомо затримує повноцінну реалізацію «Зернової ініціативи». У зв'язку з цим порти працюють останніми днями тільки на 25-30% своїх можливостей.


Фото: Мінінфраструктури