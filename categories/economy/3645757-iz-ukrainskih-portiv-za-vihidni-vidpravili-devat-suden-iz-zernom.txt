Із морських портів Одеської області за вихідні вийшло 9 суден із 432 тисяч тонн української агропродукції.

Як передає Укрінформ, про це повідомляє пресслужба Міністерства інфраструктури України у Фейсбуці.
"Зернова ініціатива": за святкові вихідні 9 суден експортували 432 тис. тонн українськоі продукції для країн Африки, Азії та Європи", - йдеться у повідомленні.
Зазначається, що балкер HONORINE прямує до Тунісу з 27,5 тис. тонн українського зерна на борту. Балкер VELVET перевозить 57 тис. тонн пшениці до Бангладеш.

У вівторок, 3 січня, в портах «Одеса», «Чорноморськ» та «Південний» на 19 суден вантажать 630 тис. тонн агропродукції. Нових суден на захід під завантаження зерном не очікується.
У Босфорі 94 судна очікують на інспекцію (69 суден — порожні під завантаження, а 25 — вже завантажені агропродукцією). Проведення інспекцій системно гальмує російська сторона. Судна очікують проходу в середньому понад місяць.
Так, за даними міністерства, балкер T-Med з пшеницею на борту очікує на інспекцію ще з початку листопада минулого року.
Загалом із 1 серпня з портів Одещини вийшли 620 суден, які вивезли на експорт 16,5 млн тонн українського продовольства до країн Азії, Європи та Африки.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовилися про продовження "Ініціативи з безпечного транспортування агропродукції через Чорне море" ще на 120 днів. Вона розпочала роботу 22 липня, а перше судно з українським продовольством в її межах вийшло з порту Одеси 1 серпня.