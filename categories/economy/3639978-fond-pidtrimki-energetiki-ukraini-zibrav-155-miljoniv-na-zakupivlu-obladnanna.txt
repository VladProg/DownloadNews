Фонд підтримки енергетики України, який створений при Секретаріаті Енергетичного співтовариства, вже закумулював 155 млн євро.

Як передає Укрінформ, про це повідомляє пресслужба Міністерства енергетики.
«Вже здійснюються закупівлі обладнання та устаткування для енергокомпаній України, відповідно до їх потреб і списків, які затверджені Міністерством енергетики України. Наразі єдиною закупівельною організацією в межах Фонду є Проєкт з енергетичної безпеки Агенції США з міжнародного розвитку (USAID)», – зауважив заступник міністра енергетики з питань європейської інтеграції Ярослав Демченков.
Також він зазначив, що, з огляду на складну ситуацію в енергетичному секторі, українські компанії матимуть пріоритет у тендерах за умови конкурентного поєднання ціни, якості та, що найважливіше – термінів постачання обладнання. При цьому участь іноземних компаній дуже важлива для постачання обладнання, яке не виробляється в Україні.
Як повідомлялося, Німеччина надала ще 100 млн євро для Фонду енергетичної підтримки України на закупівлю обладнання для відновлення пошкодженої російськими обстрілами енергетичної інфраструктури. Загалом до кінця року Фонд отримає 130 млн євро від Німеччини на нагальні потреби українських енергетичних компаній.