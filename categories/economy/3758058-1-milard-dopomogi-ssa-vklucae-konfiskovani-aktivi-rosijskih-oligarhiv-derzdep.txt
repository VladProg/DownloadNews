Допомога Україні вартістю понад $1 мільярд, про яку в середу оголосив держсекретар США Ентоні Блінкен під час візиту до Києва, включає $5,4 мільйона за конфісковані активи російських олігархів.

Як передає Укрінформ, про це йдеться в повідомленні Держдепу.
Зазначається, що допомога включає $175 мільйонів, про які оголосив у середу Пентагон. Ідеться, зокрема, про компоненти систем ППО, ракети для HIMARS, боєприпаси, амуніцію та системи зв'язку.
$100 мільйонів підуть на забезпечення довгострокових військових потреб. $90,5 мільйона - на гуманітарну допомогу з розмінування. $300 мільйонів - на підтримку зусиль правоохоронних органів з відновлення та підтримання правопорядку на звільнених територіях, у тому числі в містах і селищах, що зазнають безперервних обстрілів з боку Росії.


$206 мільйонів будуть спрямовані на гуманітарну допомогу, включаючи продовольство, воду та притулок для вимушених переселенців в Україні, а також біженців за кодоном.
$5,4 мільйона за конфісковані активи олігархів підуть для підтримку та реабілітацію ветеранів.
$203 мільйони – на підтримку прозорості та підзвітності інституцій, посилення ключових реформ, пов'язаних з боротьбою з корупцією, верховенством права та правосуддям, а також на розслідування воєнних злочинів, скоєних Росією.
«Ця допомога також сприятиме діджиталізації з покращення та забезпечення прозорих закупівель інфраструктурних проєктів; управлінню у сфері охорони здоров'я для відновлення життєво важливих послуг», – ідеться у повідомленні.
Зазначається, що Блінкен зустрівся з Президентом Володимиром Зеленським, Прем'єр-міністром Денисом Шмигалем та міністром закордонних справ Дмитром Кулебою, щоб підкреслити непохитну підтримку США в захисті суверенної території та народу України від російської агресії.
«Держсекретар Блінкен також обговорив питання додаткової допомоги з боку США та закликав до подальшого прогресу на шляху реформ в Україні, включаючи боротьбу з корупцією і забезпечення незалежності й доброчесності антикорупційних органів і судів України», – зазначили в Держдепі .
Як повідомляв Укрінформ, 6–7 вересня державний секретар США Ентоні Блінкен здійснює візит в Україну.