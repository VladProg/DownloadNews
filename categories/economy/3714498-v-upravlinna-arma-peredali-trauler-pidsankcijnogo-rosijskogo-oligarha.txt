На Миколаївщині прокуратура передала в управління АРМА майно на майже 1 млрд грн, яке належить підсанкційному російському олігарху.

Про це повідомила Миколаївська обласна прокуратура у Телеграмі, передає Укрінформ.
«За клопотанням Миколаївської обласної прокуратури ухвалою Центрального райсуду м. Миколаєва накладено арешт та передано в управління Національному агентству України з питань виявлення, розшуку та управління активами, одержаними від корупційних та інших злочинів, великий морозильний риболовецький траулер «Бухта Соколовская», котрий належить холдингу підсанкційного російського олігарха», - йдеться у дописі.
Відомо, що олігарх входить до найближчого оточення Кремля і є одним з найбільших «донорів» війни проти України.
У прокуратурі зазначають, що судно не введено в експлуатацію, оскільки перебуває на стадії незавершеного будівництва на території одного з миколаївських суднобудівних заводів. Для обходу санкцій власник судна оформив його на одне з публічних акціонерних товариств з Приморського краю РФ.
Завдяки науковцям Національного університету кораблебудування імені адмірала Макарова, яких у рамках розслідування кримінального провадження залучено у якості спеціалістів, встановлено ступінь готовності, технічний стан та вартість недобудованого траулера, яка склала майже 1 млрд грн.
Як повідомляє сайт СБУ, риболовецький траулер «Бухта Соколовская», на який суд наклав арешт, належить холдингу підсанкційного російського олігарха Олександра Верховського.
"Встановлено, що Верховський входить до найближчого оточення кремля і є одним з найбільших фінансових «донорів» війни проти України. Риболовецький промисел російського бізнесмена дозволяє йому регулярно перераховувати мільярдні суми до бюджету рф", - зазначили в СБУ.
Нині судно передано в управління Національного агентства України з питань виявлення, розшуку та управління активами, одержаними від корупційних та інших злочинів (АРМА).
Комплексні заходи проводили співробітники СБУ в Миколаївській області за процесуального керівництва обласної прокуратури.
Як повідомляв Укрінформ, суд передав в управління Національному агентству України з питань розшуку та менеджменту активів (АРМА) літак Ан-140-100 2004 року випуску, що належить на праві власності директору підприємства цивільної авіації.
Фото: Миколаївська обласна прокуратура