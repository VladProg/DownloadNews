Національне агентство з питань виявлення, розшуку та управління активами (АРМА) розпочало співпрацю з найбільшими криптовалютними біржами світу.

Про це повідомляє пресслужба АРМА, передає Укрінформ.
«Зважаючи на актуальні тенденції, у 2022 році АРМА розпочато співпрацю з найбільшими криптовалютними біржами світу щодо обміну інформацією, яка може використовуватися під час виявлення та розшуку активів», - йдеться в повідомленні.
В Нацагентстві підкреслюють, що станом на сьогодні налагоджені канали зв’язку та взаємодія з п’ятьма великими криптобіржами, завдяки чому з’явилася можливість отримання ідентифікаційних даних власника криптовалютного гаманця, зокрема, документу, інформації про проведенні операції, номерів рахунків, на які виводяться кошти тощо.
Крім того, наголошується, що взаємодія з криптобіржами дозволяє АРМА додатково встановлювати факти існування цифрових і віртуальних активів у фігурантів кримінальних проваджень та сприяє підвищенню ефективності взаємодії з правоохоронними органами щодо надання додаткової інформації для накладення арешту на виявлені криптовалютні активи.
Як повідомлялося, за клопотаннями прокурорів ОГП в управління АРМА передано арештовані корпоративні права групи підприємств – одного з найбільших виробників пластмасової трубної продукції на території України. Також передано майнові комплекси 2 трубних заводів, 27 транспортних засобів і права на 9 торговельних марок. Загальна сума переданих активів становить майже 500 млн грн.