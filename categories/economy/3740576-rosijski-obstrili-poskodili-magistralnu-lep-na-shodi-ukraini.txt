Окупанти 25 липня пошкодили магістральну лінію електропередачі на сході України.

Як передає Укрінформ, про це повідомляє НЕК «Укренерго» у Телеграмі.
«Вчора одна з магістральних ліній електропередачі, яка забезпечувала передачу електроенергії від електростанції на сході країни, була пошкоджена обстрілами росіян. Тривають відновлювальні роботи», - йдеться у повідомленні.
Крім того, в Укренерго повідомили про обсяги споживання електроенергії. Так, учора ввечері, 25 липня, пік споживання був на 4% більшим, ніж у понеділок, і зафіксовано його було о 18:50. Для енергосистеми це потужність кількох теплових енергоблоків, які мають включатися додатково і кількість яких через ремонти суттєво обмежена.
У компанії зазначили, що тривають активні ремонти на багатьох теплових та гідроелектростанціях, а також на деяких атомних енергоблоках. Енергоблоки, які зазнали масованих ракетних та дронових ударів росіян, мають максимально відновитися до нового опалювального сезону. Тому доступні потужності в енергосистемі для забезпечення попиту на електроенергію впродовж доби суттєво обмежені, особливо у вечірні години.
Сьогодні здійснюється імпорт електроенергії зі Словаччини з 8:00 до 9:00 до 106 МВт та у вечірні години максимального споживання 17:00 до 23:00 потужністю до 350 МВт, а також із Молдови з 21:00 до 24:00 - до 5 МВт. Експорт електроенергії не здійснюється.
Через негоду є відключення споживачів у Вінницькій, Волинській, Закарпатській, Кіровоградській, Івано-Франківській, Полтавській, Рівненській, Тернопільській, Хмельницькій, Чернівецькій та Чернігівській областях. Триває відновлення живлення.
Через бойові дії та з інших причин загалом знеструмленими залишаються 411 населених пунктів. Відновлення живлення відбувається з дозволу військових та з урахуванням безпекової ситуації.
Як повідомлялося, станом на 26 липня через негоду знеструмлені понад 200 населених пунктів в 11 областях.