У більшості регіонів України відновлено технічну можливість постачання електроенергії, у деяких містах і районах ще діють графіки стабілізаційних відключень.

Про це повідомив Президент Володимир Зеленський у відеозверненні, передає Укрінформ.
"В областях тривають відновлювальні роботи після нещодавньої серії російських терористичних ударів. У більшості регіонів відновлена технічна можливість постачання електрики. Хоча у деяких містах і районах енергетики ще змушені застосовувати графіки стабілізаційних відключень", - сказав він.

Глава держави розповів, що 15 обʼєктів, які російські терористи хотіли знищити, вже відновлені повністю.
Водночас він закликав українців продовжувати економити електроенергію.
"Звертаю вашу увагу, шановні українці: будь ласка, все ще потрібно свідомо обмежувати споживання електрики у пікові години, щоб уся енергосистема працювала стабільно. Це також елемент захисту нашої держави", - зазначив Зеленський.
Як повідомлялося, 10-11 жовтня росія завдала масованих ракетних ударів по Україні, у тому числі по об'єктах енергетичної інфраструктури.
Фото: ОП