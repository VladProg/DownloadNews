Прем'єр-міністр України Денис Шмигаль заявив, що найближчим часом на кордоні з Румунією планують відкрити ще один пункт пропуску - "Дяківці-Раковец"

Як передає Укрінформ, про це Шмигаль сказав під час спільного брифінгу з Прем’єр-міністром Румунії Ніколає Чуке на відкритті нового пункту пропуску українсько-румунського кордону «Красноїльськ — Вікову де Сус».

"Триває спорудження пункту пропуску "Дяківці-Раковец" і вже найближчим часом, я переконаний, цей пункт пропуску теж буде відкритий для руху", - сказав глава уряду.

Шмигаль зауважив, що Україна вітає ініціативу Румунії щодо створення двосторонньої робочої групи з розвитку транспортної інфраструктури на спільному кордоні. За словами глави уряду, до роботи долучиться Консультативна місія ЄС в Україні, що сприятиме залученню фінансування з боку Євросоюзу на наступних етапах.
"Розбудова прикордонної інфраструктури безумовно матиме низку позитивних наслідків для України - зростання експорту до Румунії, до ЄС, збільшення обсягів вантажів, які отримує Україна, зростання інтенсивності економічної співпраці між Румунією та Україною", - сказав він.
Шмигаль також подякував владі та народу Румунії за всебічну підтримку України з перших днів російської агресії.
Як повідомлялося, КП «Красноїльськ — Вікову де Сус» на українсько-румунському кордоні став першим з 1998 року пунктом пропуску, збудованим з нуля. У церемонії його відкриття 10 листопада взяли участь прем’єр-міністри України і Румунії Денис Шмигаль та Ніколає Чуке.
У червні за проєктом «Відкритий кордон» був відкритий для проїзду оновлений пункт перетину кордону з Польщею «Краківець – Корчова». Зокрема, збільшено кількість смуг для руху, встановлено термінал для автобусів та додаткові для митного та прикордонного огляду.


.Фото: Телеграм Дениса Шмигаля