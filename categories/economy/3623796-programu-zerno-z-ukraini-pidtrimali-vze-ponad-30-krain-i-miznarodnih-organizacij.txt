Про підтримку гуманітарної програми Grain from Ukraine заявили вже понад 30 країн і міжнародних організацій.

Як передає Укрінформ, про це повідомляє пресслужба Президента України.
"У межах гуманітарної програми Grain from Ukraine, започаткованої Президентом України Володимиром Зеленським 26 листопада, під час установчого саміту International Summit on Food Security, уже понад 30 країн і міжнародних організацій заявили про підтримку цього важливого проєкту", - йдеться у повідомленні.
Зокрема, про приєднання до ініціативи шляхом надання фінансової допомоги заявили Японія та Республіка Корея.
Зробити фінансовий, технічний чи логістичний внесок погодилися Австрія, Бельгія, Болгарія, Велика Британія, Греція, Естонія, Європейський Союз, Ірландія, Іспанія, Італія, Канада, Катар, Латвія, Литва, Нідерланди, Німеччина, Норвегія, Польща, Португалія, Румунія, Словенія, США, Туреччина, Угорщина, Фінляндія, Франція, Хорватія, Чехія, Швейцарія, Швеція, а також НАТО й Оранізація Об'єднаних Націй.
Повідомляється, що загалом у межах програми вже акумульовані понад 180 мільйонів доларів. Зібрані кошти будуть використані на постачання українського продовольства до країн Африки та Азії, які найбільше потерпають від голоду.
Ініціатива Grain from Ukraine залишається відкритою для приєднання інших держав протягом усього періоду її роботи.
Наголошується, що разом із партнерами Україна далі докладатиме зусиль для розширення кола учасників проєкту. "Усі разом ми демонструємо, що елементи української формули миру, одним із яких є глобальна продовольча безпека, – раціональні та ефективні, а також можуть і мають бути реалізовані в інтересах України та всього світу", – підкреслили в ОП.
Як повідомляв Укрінформ, у 90-ті роковини початку Голодомору Україна запустила ініціативу Grain from Ukraine, у межах якої до середини наступного року близько 60 суден з українським зерном планується направити до найбідніших країн Африки.