Президент Володимир Зеленський обговорював із президентом Європейської Комісії Урсулою фон дер Ляєн питання розширення можливостей України постачати електрику в країни Євросоюзу.

Про це глава держави повідомив на спільній із фон дер Ляєн зустрічі з представниками ЗМІ у Києві, передає кореспондент Укрінформу.
«Обговорили, як ми можемо розширити можливості України щодо постачання електрики в країни Євросоюзу», - сказав Зеленський.
Він подякував ЄС за те, що Україні надали можливість приєднатися до європейських електромереж. Це суттєва допомога, адже обидві сторони в цьому зацікавлені: Європа може отримати від України дешеву електрику, і це допоможе суспільству країн ЄС, Україна ж зможе заробити гроші і поповнити свій бюджет.
Загалом президенти України та Європейської комісії обговорили широке коло питань. У тому числі й енергетичні виклики.
«Ми бачимо як зараз російський ворог завдає удари по нашим ТЕЦ, по енергетичній інфраструктурі, буде багато викликів у цю зиму, і тут потрібно буде багато усім нам із цим працювати. Працювати об'єднано, бо складні виклики і в країн Європейського Союзу. Ми розуміємо, що ми тут усі повинні один одному допомагати», - сказав Зеленський.
Також він із фон дер Ляєн говорив про ситуацію на фронті.

«Ми дуже позитивно налаштовані та мотивовані щоденною деокупацією тих чи інших містечок, сіл. Тому це велика для нас перемога», - сказав Президент і додав: «Крок за кроком ми повинні повертати життя в Україну, і повертаємо».
Зеленський подякував очільниці Європейської Комісії за підтримку та допомогу, яку Євросоюз та вона особисто надають нашій країні, за «підтримку сьогодні як на полі бою, так і фінансову, підтримку на рівні позитиву в ці дні».
Окрім цього, Президент Володимир Зеленский обговорив президенткою Європейської комісії Урсулою фон дер Ляєн можливості надання макрофінансової допомоги Україні від ЄС у наступному році.
«Сьогодні ми проговорили можливість отримати наступний транш до кінця цього року. Це також допоможе нам щодо соціальних виплат, допомоги українцям. Обговорили можливості підготовки макрофінансової допомоги від Європейського Союзу на наступний рік Україні», - сказав Зеленський.
Він подякував за те, що Європейський парламент схвалив пропозицію Європейської комісії, раніше політично підтриману міністрами фінансів ЄС, виділити Україні 5 млрд євро як другий транш нової макрофінансової допомоги на загальну суму 9 млрд євро.
Глава держави також відзначив, що із фон дер Ляєн порушував важливе для України питання – приєднання до внутрішнього рину ЄС. «Поки ми знаходимося на шляху до повноправного членства у Європейському Союзі. Упевнений це буде одна із найважливіших перемог нашої держави, але ж перемога на полі битви найголовніша», - сказав Президент.
Як повідомлялося, президент Європейської Комісії Урсула фон дер Ляєн прибула з візитом до української столиці у четвер, 15 вересня.