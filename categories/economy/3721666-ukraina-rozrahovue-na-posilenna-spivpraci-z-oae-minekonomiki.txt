Україна спільно з ОАЕ поділяє взаємну зацікавленість у покращенні балансу двосторонньої торгівлі шляхом створення належних умов для торгівлі, розвитку бізнесу та інвестицій.

Як передає Укрінформ, про це йшлося під час зустрічі першого віцепрем'єр-міністра України - міністра економіки Юлії Свириденко з міністром з питань зміни клімату і навколишнього середовища, головою офісу з міжнародних справ при президентові Об’єднаних Арабських Еміратів Маріам Альмхейрі, повідомляє Мінекономіки.
“Україна, безсумнівно, розглядає Об’єднані Арабські Емірати як важливого економічного партнера в близькосхідному регіоні та поділяє взаємну зацікавленість у покращенні балансу двосторонньої торгівлі шляхом створення належних умов для торгівлі, розвитку бізнесу та інвестицій. Важливим кроком в цьому напрямку є започаткований переговорний процес щодо укладення Угоди про всеосяжне економічне партнерство між Україною та ОАЕ”, - сказала Свириденко.
Вона зазначила, що укладення Угоди зробить наші економіки взаємодоповнювальними, і розраховує на спільну роботу для сприяння торгівлі, цифрової економіки та інвестиційній співпраці між країнами.
Свириденко подякувала уряду ОАЕ та особисто Маріам Альмхейрі за надану гуманітарну й фінансову підтримку України та висловила сподівання на схвальний розгляд нагальних гуманітарних потреб для мирного населення в зоні затоплення та фінансової допомоги для подолання гуманітарних наслідків катастрофи на Каховській ГЕС. Окрім того, Україні потрібна фінансова підтримка від партнерів, щоб підтримувати макрофінансову стабільність у майбутньому.
У ході зустрічі обговорювались питання відбудови України, до якої українська сторона запросила долучитись фонди та компанії ОАЕ, а також посилення торгової співпраці між країнами. Зокрема на зустрічі були також присутні представники суверенного фонду ОАЕ, ADQ, які володіють активами в таких індустріях як залізничний та авіаційний транспорт, портова логістика, сільське господарство повного циклу, медицина та фармацевтичне виробництво, енергетика та інноваційні технології. Під час зустрічі вдалося презентувати стратегічне бачення української сторони у трансформації економіки нашої держави, що отримало надзвичайно схвальні відгуки арабських партнерів.
У результаті було домовлено про започаткування процесу аналізу інвестиційних можливостей в Україні, до яких делегація з ОАЕ проявила неабиякий інтерес.
Як повідомлялось, з часу повномасштабного вторгнення Росії, ОАЕ надіслали Україні понад 230 тонн гуманітарної допомоги (ліки, медичне обладнання, продукти харчування) та 4 карети швидкої допомоги. У квітні цього року Емірати перерахували 4 млн дол. США на будівництво в Україні 10 дитячих будинків сімейного типу. Для підтримки України в подоланні енергетичної кризи, спричиненої діями агресора, ОАЕ поставили в Україну 2500 генераторів як гуманітарну допомогу на 100 млн доларів США, наданої керівництвом ОАЕ.