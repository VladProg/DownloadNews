Реальні зарплати у приватному секторі практично припинили падіння, однак подальше їх зростання стримуватиметься складним фінансовим станом підприємств та високим рівнем невизначеності.

Як передає Укрінформ, про це йдеться в Макроекономічному та монетарному огляді за червень 2023 року, повідомляє пресслужба НБУ.
"Реальні зарплати у приватному секторі на тлі низької бази порівняння практично припинили падіння, що разом з індексацією пенсій та виплатами у бюджетному секторі підтримало доходи ДГ. Але подальше їх зростання стримуватиметься складним фінансовим станом підприємств та високим рівнем невизначеності", - йдеться в повідомленні.

Як зазначається у документі, у II кварталі 2023 року, за опитуванням Європейської бізнес асоціації серед МСБ, більшість компаній (62%) повністю виплачували зарплати. Водночас 32% заявляли про відсутність фінансових резервів, 16% – звільняли працівників. Серед великих міжнародних компаній, за даними ЄБА, повністю виплачували зарплату 90%, а фінансові резерви відсутні лише у 5% компаній.
У НБУ зауважують, що зростання кількості резюме практично зупинилося, тоді як кількість вакансій продовжує зростати (крім ІТ-сектору, де ситуація складна). Частково зростання попиту на робочу силу пов'язано із сезонністю, зокрема, сільгоспроботами, а частково – мобілізацією співробітників, у тому числі критичних, та посиленням складнощів із пошуком персоналу. У результаті кількість претендентів на одну вакансію суттєво знизилася і у травні 2023 року була близькою до рівня травня 2021 року.
Як повідомлялося, МВФ прогнозує на 2023 рік зменшення показника безробіття в Україні з 24,5% до 20,9% порівняно з 2022 роком, однак це все ж вважається дуже високим рівнем, характерним для країни, охопленої війною.