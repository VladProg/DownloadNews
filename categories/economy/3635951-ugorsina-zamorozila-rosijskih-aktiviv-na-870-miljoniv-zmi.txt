Угорщина, попри суперечливу позицію прем’єр-міністра Віктора Орбана, станом на 25 листопада заморозила 870 мільйонів євро російських активів.

Як повідомляє угорська газета Nepszava, про це йдеться у звіті Європейської комісії, до якого видання отримало доступ, передає Укрінформ.
Зазначається, що це доволі значна сума, якщо порівнювати з іншими країнами. Італія заморозила російських активів на 2,3 млрд євро, Німеччина – 2,2 млрд, Австрії – 1,8 млрд, Болгарії – 11,3 млн, Чехія – 10,8 млн, Словаччина – 4,9 млн євро.
Загальна сума російських приватних активів, заморожених на сьогодні в країнах ЄС, становить близько 19 млрд євро.
Проте точна сума заарештованих державних активів росії невідома, зазначає видання.
Через війну росії проти України Європейський Союз запровадив обмеження проти 1241 фізичної та 118 юридичних осіб, включаючи заморожування активів та заборону на в'їзд. Серед них - політики, військові, бізнесмени та олігархи, а також кремлівські пропагандисти. Держави ЄС зобов'язані заморозити активи осіб, включених до списку, та надіслати звіт до Єврокомісії, яка спонукає їх прискорити ці дії та регулярно оновлювати спільну базу даних.
Газеті не вдалося з’ясувати, чиї саме активи були заморожені, у який період і що вони собою становлять.
Як раніше повідомляло агентство, постійні представники Євросоюзу погодили рекомендації для Ради ЄС щодо імплементації «механізму обумовленості» стосовно Угорщини, що передбачає призупинення бюджетного фінансування для цієї країни в сумі 6,3 млрд євро у зв’язку із недоліками у сфері верховенства права та відповідними ризиками для бюджету ЄС.