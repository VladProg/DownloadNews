В Україні запрацював Державний реєстр операторів, що здійснюють виробництво продукції відповідно до вимог законодавства у сфері органічного виробництва, обігу та маркування органічної продукції, до якого вже внесено чотирьох виробників.

Про це повідомляє пресслужба Міністерства аграрної політики та продовольства України, передає Укрінформ.
Як зазначається, запуск реєстрів у галузі органічного виробництва, обігу та маркування органічної продукції – ще один важливий крок розвитку органічного сектору вітчизняної економіки. Адже дотепер виробництво органічної продукції в Україні здійснювалося відповідно до стандартів, еквівалентних стандартам ЄС та інших країн.
“Натомість запуск Реєстру операторів означає, що відтепер полиці вітчизняних магазинів будуть наповнюватися органічною продукцією, що виробляється і сертифікується відповідно до законодавства України, та маркується українським державним логотипом. До реєстру внесено чотирьох операторів, які першими отримали сертифікат, що підтверджує відповідність їхнього виробництва вимогам національного законодавства”, - повідомили в Мінагрополітики.
У пресслужбі нагадали, що на початку червня цього року Мінагрополітики започаткувало ведення Реєстру органів сертифікації. Тоді до Реєстру внесли перший з-поміж таких органів – ТОВ “Органік стандарт”, що успішно пройшов акредитацію у Національному агентстві з акредитації України. Тепер він здійснює сертифікацію органічного виробництва та обігу органічної продукції відповідно до вимог законодавства України.
Як повідомлялося, до кінця серпня в Україні триває друга фаза започаткованого 2016 року проєкту "Німецько-українська співпраця в галузі органічного сільського господарства". Мета проєкту - сприяння розвитку органічного сільського господарства та розбудові ефективного і ресурсозберігаючого сільського господарства в Україні. Наприкінці минулого року проєкт та “Фонд майбутнього” надали 560 тис. євро допомоги для 170 українських виробників органічної продукції та організацій сектору, що постраждали від війни.
Фото з сайту agro-business.com.ua