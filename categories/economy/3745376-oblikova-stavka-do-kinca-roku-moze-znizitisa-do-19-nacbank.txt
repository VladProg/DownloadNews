Більшість членів Комітету з монетарної політики (КМП) вважають імовірним зниження облікової ставки до 18-19% наприкінці 2023 року.

Як передає Укрінформ, про це повідомляє пресслужба Національного банку за результатами дискусії членів Комітету з монетарної політики.
«Сім учасників дискусії очікують зниження ставки до 18-19% наприкінці 2023 року. На їхню думку, ураховуючи очікуване зниження інфляції, такий рівень облікової ставки дасть змогу забезпечувати достатній захист гривневих заощаджень. Це зі свого боку й надалі залишатиметься важливою передумовою стійкості валютного ринку та реалізації затвердженої Стратегії», - йдеться в повідомленні.
Два члени КМП бачать передумови для стрімкішого зниження облікової ставки. На їхню думку, дезінфляційний тренд є сталим, а спроможність НБУ забезпечувати курсову стійкість – високою, особливо враховуючи очікувані обсяги міжнародної допомоги в наступні роки. Вони також впевнені, що з огляду на адаптацію економічних агентів до війни нові виклики вже не створюватимуть такого тиску на очікування, як на початку масштабного вторгнення. Отже, є простір для рішучіших кроків без загроз для макрофінансової стабільності.
Водночас два інші члени КМП очікують повільнішого пом’якшення процентної політики – до 20% на кінець цього року. Вони вважають, що збереження достатньої привабливості гривневих активів вимагає обережнішого підходу, тим більше з огляду на значну кількість ризиків, пов’язаних передусім із перебігом війни. Реалізація цих ризиків здатна похитнути очікування, а отже й макрофінансову стабільність загалом. На їхню думку, НБУ варто й надалі дотримуватися виважених припущень, уникати ризикованих сценаріїв та розвороту політики.
Як повідомляв Укрінформ, Національний банк України у січні 2022 року підняв облікову ставку до 10%. З початком російської військової агресії облікова ставка залишалася незмінною. Однак уже 3 червня 2022 року облікову ставку було підвищено з 10 до 25%. У липні 2023 року Національний банк України ухвалив рішення знизити облікову ставку до 22%.
Фото: НБУ