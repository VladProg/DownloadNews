Заступник керівника Офісу Президента України Кирило Тимошенко обговорив із керівництвом і членами Американської торговельної палати в Україні роботу бізнесу в умовах війни та пов’язаних із нею викликів.

Як передає Укрінформ, про це повідомляє Офіс Президента.
Тимошенко провів зустріч із президентом Американської торговельної палати в Україні (American Chamber of Commerce in Ukraine, ACC) Андрієм Гундером і віце-президентом ACC Тетяною Прокопчук.
До зустрічі у форматі відеоконференції долучилися представники компаній – членів Американської торговельної палати. Учасники обговорили низку питань, які нині турбують бізнес-спільноту.

Тимошенко зазначив, що в умовах повномасштабної війни керівництво держави залишається відкритим до діалогу з бізнесом. За його словами, у ці складні часи діяльність бізнесу є особливо важливою для економіки країни, тож влада готова оперативно реагувати на запити підприємців.
"Усі очільники областей і мери міст знають, що будь-який бізнес, який зараз працює, – це питання номер один для них. Релокація, будь-які проблеми, які виникають у бізнесу – все треба швидко розв’язувати. Я постійно на цьому наголошую на селекторних нарадах із керівниками місцевої влади", – зазначив Тимошенко.
Він також додав, що під час робочих поїздок у регіони завжди намагається спілкуватися з підприємцями, адже питань виникає надзвичайно багато.
Гундер зі свого боку констатував: бізнес працює навіть в умовах повномасштабної агресії росії та вірить в Україну.
Президент ACC також повідомив, що палата активно взаємодіє з колегами у Вашингтоні – Торговельною палатою США, яка є найбільшою бізнес-асоціацією у світі, з метою її залучення до відбудови України.
Обговорюючи ситуацію, що склалася в українській енергосистемі внаслідок ракетних атак, співрозмовники окремо приділили увагу проходженню опалювального сезону 2022/2023 років та енергопостачанню для бізнесу в умовах російської агресії.
Тимошенко наголосив на важливості продовження роботи підприємств, водночас він констатував необхідність забезпечення електропостачання для населення. Тож у цьому контексті, за його словами, важливо знайти баланс.
Окремо учасники зустрічі зупинилися на питанні відновлення України та ліквідації наслідків агресії.
Серед тем, які обговорювалися, – забезпечення стабільного мобільного зв’язку, відновлення роботи морських портів для здійснення експорту зерна, збільшення пропускної здатності пунктів на державному кордоні, а також законодавство у сферах водоканалізаційної інфраструктури та управління відходами тощо.
Співрозмовники висловили налаштованість на підтримку та співпрацю задля сприяння продовженню роботи підприємців під час війни.
Як повідомляв Укрінформ, 30 листопада голова правління НАК "Нафтогаз України" Олексій Чернишов обговорив із представником Міністерства фінансів США Браяном МакКолі потребу у фінансуванні закупівель газу.
Фото: ОП