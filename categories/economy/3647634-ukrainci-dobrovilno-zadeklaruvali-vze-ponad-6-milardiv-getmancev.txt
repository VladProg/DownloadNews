Загальна сума амністованих активів з початку дії добровільного декларування доходів становила 6 016,6 млн грн.

Про це у Телеграмі повідомив голова комітету Верховної Ради з питань фінансів, податкової та митної політики Данило Гетманцев, передає Укрінформ.
«За період дії добровільного декларування вартість амністованих активів перевищила 6 млрд грн, сума збору до бюджету становить 372 млн грн», - написав депутат.
За інформацією Гетманцева, з 24 лютого в межах кампанії добровільного декларування було подано 430 декларацій на суму понад 3,74 млрд грн. Сума надходжень до бюджету становила 239,1 млн грн.
Нардеп нагадав, що всі бажаючі задекларувати доходи, нерухоме й рухоме майно в межах детінізації мають таку можливість до 1 березня 2023 року.
Як повідомлялося, із 1 вересня 2021 року громадяни України отримали можливість одноразово задекларувати доходи, нерухоме й рухоме майно, аби у майбутньому уникнути неприємних запитань про їхнє походження. Раніше Президент Володимир Зеленський підписав закон про зміни до Податкового кодексу України щодо стимулювання детінізації доходів шляхом запровадження одноразового (спеціального) добровільного декларування фізичними особами належних їм активів і сплати коштів до бюджету.