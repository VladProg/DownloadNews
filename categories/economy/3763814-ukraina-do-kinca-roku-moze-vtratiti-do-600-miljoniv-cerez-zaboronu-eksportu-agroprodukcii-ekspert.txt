Україна до кінця року може втратити до 600 млн євро, якщо деякі країни Європейського Союзу продовжать обмеження на імпорт української агропродукції.

Про це заявив заступник голови Всеукраїнської аграрної ради Денис Марчук під час брифінгу в Медіацентрі Україна - Укрінформ.
"Кожного місяця, не маючи можливості імпортувати у ці п'ять країн (членів ЄС, які ввели ембарго на імпорт - авт.), ми втрачали порядку 170 млн євро. Зараз, якщо ми будемо продовжувати втрачати, то до кінця року ми ще втратимо порядку 600 млн євро", - сказав він.
Марчук зазначив, що, попри таку велику суму втрат, ключовим для України залишається збереження транзиту через території країн-сусідів. За його словами, після введення заборони на експорт у травні 2023 року, почали виникати проблеми із транзитними перевезеннями української агропродукції.
Експерт підкреслив, що саме забезпечення транзиту є дуже важливим для українського агроекспорту, адже переважно Україна постачає продовольство у треті країни, перевозячи його територією країн-сусідів.
Як повідомляв Укрінформ, у травні 2023 року Європейська комісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія оголосила 15 вересня, що ЄС не продовжуватиме тимчасові обмеження щодо українського зерна. Після цього Польща, Угорщина та Словаччина заявили про рішення одноосібно блокувати імпорт української агропродукції.
Перший віцепрем’єр-міністр України – міністр економіки Юлія Свириденко заявила 18 вересня, що Україна подала вимоги про проведення консультацій зі Словаччиною, Польщею та Угорщиною в межах СОТ.
У Мінагрополітики 19 вересня повідомили, що Кабінет Міністрів схвалив нову процедуру експорту кукурудзи, ріпаку, соняшнику та пшениці, відповідно до якої потрібно отримати ліцензію Мінекономіки за погодженням з Мінагрополітики, щоб постачати ці культури до п'яти держав - членів Європейського Союзу, що межують з Україною.