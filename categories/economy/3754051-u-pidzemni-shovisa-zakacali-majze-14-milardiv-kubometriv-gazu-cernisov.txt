Нині запаси газу у підземних сховищах наближаються до 14 мільярдів кубометрів.

Про це в ефірі телемарафону "Єдині новини" повідомив голова правління НАК "Нафтогаз України" Олексій Чернишов, передає Укрінформ.
"14,7 млрд кубометрів - це мета закачки природного газу у газосховища України. За розрахунками, цього абсолютно достатньо за різними сценаріями, у тому числі, передбачає додатковий об'єм газу для генерації електроенергії", - сказав Чернишов.
Очільник Нафтогазу також нагадав, що на опалювальний сезон ціна "блакитного палива" для населення зафіксована на рівні попереднього сезону - 7,96 грн за кубометр. Крім того, Кабінет Міністрів продовжив дію ПСО на газ для виробників тепла.
Як повідомлялося, виробники тепла, які отримують газ у межах спецобов'язків, покладених на НАК "Нафтогаз України", зможуть використовувати зекономлені за місяць обсяги палива у наступні періоди опалювального сезону.
Кабінет Міністрів продовжив дію спецобов'язків щодо постачання газу виробникам теплової енергії та бюджетним установам до 15 квітня 2024 року. Таким чином будуть створені умови для збереження діючих тарифів на тепло для населення, підвищувати які заборонено до кінця воєнного стану.