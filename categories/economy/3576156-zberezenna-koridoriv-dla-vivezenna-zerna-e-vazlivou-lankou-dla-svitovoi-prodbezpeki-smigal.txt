Збереження безпечних коридорів для вивезення українського зерна залишається важливою ланкою в ланцюгу світової продовольчої безпеки.

Як передає Укрінформ, про це написав Прем'єр-міністр України Денис Шмигаль у Фейсбуці.
"Україна завжди виконувала свої зобов’язання з транзиту зерна, оскільки розуміє усю відповідальність перед людьми й світом. Після 24 лютого росія підступно заблокувала наші порти та вивезення зерна, і саме росія відповідальна за потенційний голод у країнах Азії й Африки. Вдячний США, ЄС та Африканському союзу за організацію заходу високого рівня «Global Food Security Summit», де Україна має можливість донести цей меседж", - написав Шмигаль.
Він зазначив, що завдяки сприянню ООН з портів України до країн Азії, Африки та Європи вже вийшло 177 суден із 4 млн тонн зерна.

За його словами, Україна також продовжує опікуватися гуманітарними питаннями. "На доручення Президента уряд ухвалив рішення про відправлення країнам Африки, що голодують, 50 тис. тонн пшениці як гуманітарної допомоги. Збереження безпечних коридорів для вивезення українського зерна залишається важливою ланкою в ланцюгу світової продовольчої безпеки", - додав Прем’єр-міністр.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина, росія та генеральний секретар ООН Антоніу Гутерреш підписали Ініціативу про безпечне транспортування зерна та продуктів з портів «Одеса», «Чорноморськ» та «Південний».
Перше судно з українським продовольством вийшло з порту Одеси 1 серпня.