Французька компанія TotalEnergies підписала угоду про розширення виробництва скрапленого природного газу в Катарі.

Про це повідомляє DW, передає Укрінформ.
У компанії зазначають, що TotalEnergies стане першим міжнародним партнером QatarEnergy у проєкті південної частини Північного родовища North Field South (NFS) у Перській затоці.
Згідно з угодою, TotalEnergies отримає 9,375% у цьому проєкті - із загальної частки 25%, доступної для міжнародних партнерів. Катарська національна компанія QatarEnergy володітиме рештою 75%.
Очільник TotalEnergies Патрік Пуянне заявив, що компанія інвестує в NFS $1,5 мільярда.
У червні, нагадує DW, TotalEnergies погодила угоду на $2 мільярди щодо участі в проєкті NFS, який допоможе Катару збільшити виробництво скрапленого газу більш ніж на 60% до 2027 року. Як очікується, паливо звідти почне надходити у 2026 році.
За оцінками компанії QatarEnergy, на North Field зосереджено близько 10% відомих світових запасів природного газу.
Як відомо, ЄС вживає заходів для зменшення залежності від поставок російського газу. До початку повномасштабного вторгнення рф в Україну його частка становила 40% від зовнішніх надходжень, а нині зменшилася до 9% від загального обсягу газового імпорту.
Фото: https://totalenergies.com/