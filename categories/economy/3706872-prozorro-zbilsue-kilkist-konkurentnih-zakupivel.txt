Система Prozorro збільшує кількість конкурентних закупівель, зокрема, у квітні було проведено 20 тис. таких тендерів.

Про це повідомив генеральний директор ДП "Прозорро" Микола Ткаченко в інтерв’ю Укрінформу.
«Ми бачимо, що частка коштів у закупівлях, які витрачаються через конкурентні процедури в нашій системі, росте. У квітні ми вийшли на показник у 76%. Якщо минулого місяця замовники всього провели закупівель на 76 млрд грн, то 52 млрд з них пройшли через конкурентні закупівлі в Prozorro. Мова йде про 20 тис. тендерів, в яких взяли участь 8 тис. підприємств», – сказав Ткаченко.
За його словами, система Prozorro дедалі більше адаптовується до війни: скорочуються строки проведення процедур, відкриваються дані, які не є чутливими, розвиваються інструменти для простих та ефективних закупівель, як Prozorro Market.
«Потрібно забезпечувати відбудову нашої країни, і розпочинати її потрібно вже зараз, не чекаючи закінчення війни. Це означає, що у своїй роботі ми маємо керуватися тепер не лише вітчизняним законодавством, а й враховувати інтереси наших міжнародних партнерів, тобто зважати на їхні правила та умови. Це, відповідно, ще більше роботи та новацій, які мають бути впроваджені», - додав Ткаченко.
Як повідомлялося, у березні 2023 року кількість опублікованих успішних закупівель через систему Prozorro становила близько 272,5 тис., їхня оголошена вартість – 79 млрд грн.