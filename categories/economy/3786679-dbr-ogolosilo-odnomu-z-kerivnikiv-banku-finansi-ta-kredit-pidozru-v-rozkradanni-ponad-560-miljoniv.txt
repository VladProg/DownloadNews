Державне бюро розслідувань повідомило про підозру колишньому заступнику голови правління акціонерного товариства “Банк “Фінанси та Кредит”, який розікрав в інтересах власника – ексолігарха більш як пів мільярда гривень.

Як передає Укрінформ, про це повідомляє Державне бюро розслідувань.
Колишній власник установи у 2010 році створив злочинну організацію, через яку були вкрадені кошти банку. До виведення коштів та подальшої їх легалізації він залучив серед інших заступника голови правління, який також обіймав посаду члена кредитного комітету банку.
За його допомогою було вкрадено майже 560,5 млн грн. Колишній власник знав, що до фінансових активів банку входять депозити фізичних та юридичних осіб і кошти, отримані в межах рефінансування від Національного банку України.
Ексвласник банку через підставних осіб отримав контроль над приватним товариством, яке штучно отримувало кредитні кошти від банку. Рішення приймались кредитним комітетом установи, до якого входили залучені ексолігархом голова і члени правління банку, у тому числі заступник голови правління.
Після перерахування на комерційну структуру кошти перенаправлялись у підконтрольні ексолігарху компанії-нерезиденти для подальшої легалізації.
Колишньому заступнику голови правління банку повідомили про підозру за ч. 1 ст. 255, ч. 5 ст. 191 Кримінального кодексу України (розтрата майна в особливо великих розмірах у складі злочинної організації).
Його затримали. Вирішується питання про обрання запобіжного заходу у вигляді тримання під вартою.
Як нагадали у ДБР, у межах розслідування кримінального провадження ексолігарху раніше повідомили про підозру у вчиненні кримінальних правопорушень передбачених ч. 3 ст. 27, ч. 5 ст. 191, ч. 3 ст. 209 Кримінального кодексу України. Накладений арешт на його майно, а також майно пов’язаних з ним юридичних осіб.
Зокрема заарештовані акції його підприємств на сотні мільйонів гривень і корпоративні права товариств, 26 об’єкти нерухомості. Також накладений арешт на майно інших юридичних осіб, які пов’язані з колишнім депутатом. Серед іншого це 14 майнових комплексів, 21 частина майнових комплексів, 30 нежитлових приміщень, 10 квартир.
Ще у жовтні 2020 року арештовані активи, вартістю понад 300 млн грн, були передані до Національного агентства з питань виявлення, розшуку та управління активами (АРМА).
Процесуальне керівництво здійснює Офіс генерального прокурора.
Як повідомлялося, 27 грудня 2022 року за запитом ДБР французькі правоохоронці затримали колишнього народного депутата, акціонера банку “Фінанси та Кредит” Костянтина Жеваго на елітному курорті Куршевель (Франція).
У ДБР заявили, що у межах розслідування кримінального провадження Жеваго і топменеджерам банку інкримінують розтрату 113 млн доларів, через що постраждали інтереси держави та вкладників банку.
У січні 2023 року суд у французькому місті Шамбері вирішив звільнити Жеваго під заставу в 1 млн євро до слухання справи про його екстрадицію в Україну.





У березні 2023 року суд у Шамбері відхилив запит української сторони про екстрадицію Жеваго. Суд ухвалив таке рішення, тому що Україна є державою в стані війни і, на думку суду, не здатна забезпечити судовий процес, що гарантує основоположні свободи. У листопаді 2023 року суд касаційної інстанції у Франції залишив в силі рішення суду.