Гуртові ціни почали зростати і за тиждень, з 31 березня по 7 квітня 2023 року, вартість автомобільних партій бензину А-95 підвищилася на 1 грн/л, а дизельного пального — на 0,75 грн/л.

Як передає Укрінформ, про це повідомляє enkorr.
Зазначається, що бензинові партії 7 квітня 2023 року в середньому пропонувалися за 36,5 грн/л, а торговельний коридор перебував у межах 33,5-39 грн/л. За тиждень цей діапазон зріс на 1-1,5 грн/л.
Пропозиції «п’ятірки» у південному й західному регіонах країни були у межах 33,5-37 грн/л, у північному й центральному регіонах А-95 можна було придбати дещо дорожче — за 35-39 грн/л. А от вартість бензину А-92 за тиждень знизилася на 0,75 грн/л, до 32,5 грн/л, здебільшого це ресурс внутрішнього виробництва.
Із 31 березня по 7 квітня вартість бензину А-95 на південному кордоні зросла на 0,25 грн/л, до 34 грн/л, на західних пропускних пунктах ціна «п’ятірки» підвищилась на 0,75 грн/л, до 33 грн/л.
Більшість операторів пояснюють зростання цін на «п’ятірку» здорожчанням на зовнішніх ринках і затримками на кордоні, що збільшило термін надходження нового пального на «підсохлий» ринок бензинів.
Гуртові партії дизпального 7 квітня пропонувались у середньому за 37,5 грн/л, а торгівля провадилась у межах 34,25-39,5 грн/л, що на 1-1,5 грн/л більше порівняно з попередньою п’ятницею.
Мінімальні пропозиції ДП були в південному регіоні, де ресурс можна було придбати в межах 34,25-37 грн/л, за тиждень середня ціна тут підвищилася на 0,25 грн/л, до 35,5 грн/л.
Дещо дорожче дизпальне торгувалось у західному регіоні — за 35,5-38 грн/л, середня ціна в цьому регіоні зросла на 0,75 грн/л, до 37 грн/л. У північних і центральних регіонах цінники на ДП приросли на 0,5-1 грн/л (35,5-39 грн/л), і в середньому дизпальне в цих областях коштувало 37,75 грн/л. У східному регіоні за тиждень вартість дизпального підвищилась на 0,75 грн/л, до 39,5 грн/л.
Ціна ДП на західному й південному кордоні за тиждень зросла на 0,75 грн/л, до 35,5 грн/л і 34,25 грн/л відповідно.
Як повідомлялося, з 1 липня 2023 року планується повернення податків на пальне до довоєнного рівня. При тому не тільки ПДВ (з 7 до 20%), а й акцизів.