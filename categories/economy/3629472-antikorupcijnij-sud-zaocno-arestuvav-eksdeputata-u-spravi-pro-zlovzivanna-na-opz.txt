Вищий антикорупційний суд (ВАКС) обрав запобіжний захід колишньому народному депутату – організатору злочинної схеми зловживань на Одеському припортовому заводі у вигляді арешту.

Про це у Фейсбуці повідомила пресслужба Спеціалізованої антикорупційної прокуратури, передає Укрінформ.
«7 грудня 2022 року за клопотанням детектива НАБУ, погодженим прокурором САП, слідчий суддя ВАКС обрав запобіжний захід у вигляді тримання під вартою організатору злочинної схеми, реалізація якої під час продажу мінеральних добрив завдала збитків АТ «Одеський припортовий завод» (99,57 % належать державі) у сумі 93,3 млн гривень, а саме - народному депутату України VIII скликання», - йдеться у повідомленні.
Зазначається, що після затримання обвинуваченого, який перебуває у міжнародному розшуку, та не пізніше чим через 48 годин з часу доставки до суду, суд вирішить питання про застосування цього запобіжного заходу.
У межах досудового розслідування було встановлено, що в березні - грудні 2015 року народний депутат спільно з довіреною особою організував схему, відповідно до якої Одеський припортовий завод продавав мінеральні добрива наперед визначеній компанії за цінами нижчими від ринкових.
«Згідно з оформленими угодами, приватна компанія нібито перепродувала за ринковими цінами продукцію підприємства іноземним компаніям із реального сектору економіки, хоча у дійсності постачання продукції здійснював безпосередньо Одеський припортовий завод. Як наслідок ОПЗ недоотримав прибутків на суму близько 93,3 млн гривень», - поінформували у САП.
За даними антикорупційної прокуратури, серед підозрюваних - заступник директора та начальник відділу припортового заводу, власник компанії-нерезидента-учасниці корупційної схеми, довірена особа народного депутата (ч. 5 ст. 27 ч.2. ст.28 ч. 2 ст. 364 ККУ), а також організатор цієї схеми – народний депутат (ч. 3 ст. 27, ч. 2 ст. 28, ч. 2 ст. 364 ККУ).
У відомстві уточнили, що посади вказані на момент вчинення злочину.
Досудове розслідування триває.
Як повідомлялося, Національне антикорупційне бюро розшукує колишнього народного депутата України, якого вважають організатором корупційної схеми завдання 93,3 млн грн шкоди АТ «Одеський припортовий завод» (99,57% належать державі).