Кабінет Міністрів уніс зміни до редакції Особливості здійснення публічних закупівель, повернувши трираундові аукціони у відкритих торгах за наявності в них понад двох тендерних пропозицій.

Про це повідомляє пресслужба Міністерства економіки України, передає Укрінформ.
«Уряд вніс зміни до редакції Особливості здійснення публічних закупівель. Рішення прийняте для однозначного трактування їх положень та для повернення проведення трираундових аукціонів у відкритих торгах», - йдеться в повідомленні.
Відповідну постанову було ухвалено на засіданні Кабінету Міністрів України 12 травня 2023 року.
Зокрема, змінами передбачено, що відкриті торги проводяться із застосуванням трираундових аукціонів, якщо подано дві і більше тендерних пропозицій. Якщо була подана одна тендерна пропозиція, електронний аукціон не застосовується автоматично.
Також відкриті торги можуть бути проведені без застосування трираундового електронного аукціону за обґрунтованим рішенням замовника. У такому випадку проводиться лише сліпий аукціон на етапі подання пропозиції.
Ще однією зміною передбачено забезпечити можливість прийняття участі в публічних закупівлях учасникам, активи яких передані в управління АРМА.
Окрім того, додана можливість користуватися електронною системою закупівель під час їх здійснення за кошти кредитів (позик, грантів) на умовах, визначених у міжнародних договорах.
Як повідомлялося, на початку 2023 року Кабінет Міністрів тимчасово замінив трираундові аукціони у публічних закупівлях сліпим аукціоном. Міністерство економіки України розробило проєкт змін до особливостей проведення закупівель під час воєнного стану, яким передбачено повернення аукціонів у Prozorro в опціональному вигляді.