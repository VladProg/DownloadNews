ПАТ “Мотор Січ” відкрило своє представництво в Туреччині, офіс розташований у центрі Анкари.

Про це в інтерв’ю Укрінформу сказав Надзвичайний і Повноважний Посол України в Туреччині Василь Боднар.
“Так, приміщення для представництва обрали ще у першій половині року, й зробили вони це з розрахунку на стратегічну співпрацю саме з Туреччиною. Цей офіс мав би запрацювати на зміцнення зв’язків та співпраці. Турецький ринок і для «Мотор Січі», і для інших підприємств нашої оборонної галузі є привабливим”, - сказав Боднар.
Дипломат висловив сподівання, що нове керівництво компанії обстоюватиме проукраїнські позиції та матиме більше можливостей для реалізації проєктів на благо України та в інтересах її оборони.
Як повідомляв Укрінформ, в кінці листопада ПАТ «Мотор Січ», що спеціалізується на виробництві авіаційної техніки, очолив Олексій Нікіфоров. Також відбулися ротації в наглядовій раді та серед членів ради директорів акціонерного товариства. Відповідний наказ підписав очільник оборонного відомства Олексій Резніков.
Раніше секретар Ради національної безпеки і оборони Олексій Данілов заявив, що активи компаній "Мотор Січ", "Запоріжтрансформатор", "АвтоКрАЗ", "Укрнафта" та "Укртатнафта" передано в управління Міністерства оборони. 7 листопада Президент Володимир Зеленський у контексті відчуження у власність держави згаданих підприємств для забезпечення потреб оборони заявив, що не виключає інших подібних рішень.