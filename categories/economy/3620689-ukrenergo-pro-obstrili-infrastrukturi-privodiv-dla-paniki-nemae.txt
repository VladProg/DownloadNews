Приводів для паніки у зв'язку із сьогоднішніми масованими ракетними ударами рф по інфраструктурі немає.

Як передає Укрінформ, про це заявила пресслужба НЕК "Укренерго" в Телеграмі.
"Приводів для паніки немає. В Укренерго є чіткі плани та протоколи дій, які вже зараз виконуються. Насамперед заживлюватимуться обʼєкти критичної інфраструктури - водоканали, теплокомунерго, лікарні, вокзали тощо. В деяких регіонах підключення вже здійснюються", - йдеться у повідомленні.
У компанії запевнили, що диспетчери та інженери працюють над заживленням постраждалих регіонів за резервними схемами: "Ремонтні бригади Укренерго оцінюють масштаб ушкоджень і приступають до ремонтів всюди, де це можливо вже зараз".
Водночас в Укренерго просять враховувати, що через суттєвий обсяг пошкоджень, морози та дощі зі снігом в деяких регіонах ремонти можуть тривати довше.
Також у компанії пояснили, чому наслідки ракетних атак росії по Україні відчула і Молдова. "Через російські атаки відбувся стрибок частоти в нашій технічно спільній енергомережі, який спричинив втрату зв’язку Молдови з електричною мережею Європи, звідки країна отримує частку електричної енергії. Україна своєю чергою не здійснює експорт електроенергії в жодну країну з 11 жовтня", - зазначається у дописі.
Енергетики закликають громадян у період відсутності електроенергії подбати про себе та рідних, а також допомогти тим, хто потребує цього поряд. В Укренерго також нагадують, що при значній перерві в електропостачанні активується робота "Пунктів незламності". Мапу таких пунктів по всій країні можна подивитись тут.
У "Пунктах незламності" можна безкоштовно цілодобово отримати базові послуги: електрика, мобільний зв’язок та інтернет, тепло, вода, аптечка.
Як повідомлялося, сьогодні сталася сьома масована терористична атака на енергетичні об’єкти України. За інформацією Повітряних сил ЗСУ, росія випустила 70 ракет, з них 51 було збито. Влучання в обʼєкти енергетичної інфраструктури спричинили аварійні відключення в усіх регіонах України.