Генеральний директор МАГАТЕ Рафаель Маріано Гроссі висловив занепокоєння з приводу поновлення артилерійських обстрілів неподалік Запорізької атомної електростанції (ЗАЕС) та тимчасової втрати нею єдиної резервної лінії електропередач.

Як передає Укрінформ, про це повідомляється у вівторок на сайті Міжнародного агентства з атомної енергії.
"Експерти МАГАТЕ, які перебувають на ЗАЕС з початку січня, повідомили в штаб-квартиру, що вчора вдень було чутно близько 20 "детонацій", вочевидь, в районі станції, яка знаходиться на лінії фронту в зоні активних бойових дій", - йдеться у повідомленні.
Також вказується на те, що упродовж останніх тижнів на окупованій росіянами АЕС "було посилено охорону".
"Це – тривожна тенденція, яка свідчить про нагальність і важливість створення зони ядерної та фізичної ядерної безпеки на Запорізькій атомній електростанції", - заявив гендиректор МАГАТЕ.
Він підкреслив, що продовжує свої дипломатичні зусилля з метою якнайшвидшого узгодження та впровадження цієї зони.
Відповідно до команди МАГАТЕ, резервна лінія електропередач напругою 330 кіловольтів була відключена рано вранці в суботу після звуків військової активності, потім ненадовго відновлена, але вранці того ж дня знову втратила живлення. Відключення сталося на деякій відстані від станції на іншому березі Дніпра. Лінія електропередач була знову підключена в неділю вдень.
Гендиректор МАГАТЕ також висловив занепокоєння постійними затримками з ротацією команди експертів МАГАТЕ, які зараз перебувають на майданчику ЗАЕС і яких мали бути замінити новою командою понад три тижні тому. Він висловив сподівання, що ротація нарешті відбудеться наприкінці цього тижня.
Поруч з цим, Гроссі повідомив хорошу новину про те, що рівень води в головному водосховищі, що є частиною річки Дніпро, яка постачає воду для охолодження на ЗАЕС, стабілізувався протягом останніх тижнів після того, як раніше повідомлялося про зменшення кількості води, що утримується Каховською греблею.
Як повідомлялося, раніше НАЕК "Енергоатом" повідомляв, що на територію окупованої Запорізької АЕС прибули понад 600 російських мобілізованих та курсантів, яких розмістили у бомбосховищі заводу з нестандартного обладнання (НСО). Також на даху 5-го енергоблока загарбники облаштували кулеметні позиції, а між енергоблоками встановили блокпости (мішки з піском і автоматники).