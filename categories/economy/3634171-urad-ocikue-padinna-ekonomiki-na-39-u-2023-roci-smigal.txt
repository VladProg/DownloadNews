Уряд очікує падіння економіки України на 3-9% у 2023 році після скорочення ВВП більш ніж на 30% цього року за найгіршим сценарієм, який передбачає продовження авіаударів росії по енергетичних об'єктах країни.

Про це Прем'єр-міністр Денис Шмигаль сказав в інтерв'ю Bloomberg, передає Укрінформ.
«Якщо російські війська продовжуватимуть терористичні атаки, то наш ВВП може знизитися від 3 до 9 відсотків на рік», - зазначив він.
Якщо атаки на енергетичну інфраструктуру України припиняться, економіка може продемонструвати невелике відновлення, додав очільник уряду.

Шмигаль зазначив, що за попередніми оцінками потреби України у відновленні після російських атак до кінця року сягнуть близько 750 мільярдів доларів. Оскільки енергетична інфраструктура України зазнає постійних обстрілів російськими ракетами та дронами, це збільшує потреби у відновленні в частині трансформаторів, генераторів та іншого енергетичного обладнання.
«російські заморожені активи повинні стати основою майбутнього фінансування відновлення української інфраструктури, українського бізнесу… Але ми ще не рахували вартість збитків бізнесу або втрат наших підприємств. Ми не враховували всіх руйнувань на окупованих територіях», - сказав Прем’єр.
Також він зазначив, що Україна має потужну підтримку з боку партнерів. Зокрема є домовленість про 18 мільярдів євро від ЄС, також ведуться аналогічні перемовини з МВФ та США. Він згадав домовленості, досягнуті на вчорашній конференції у Парижі.
Як повідомляв Укрінформ, завтра, 15 грудня, рішення щодо виділення для України 18 млрд євро голосуватиметься у другому читанні під час пленарного засідання Європейського парламенту у Страсбурзі за терміновою процедурою.
Президент України Володимир Зеленський повідомив, що Україна отримає мільярд євро допомоги, переважно на енергетичну сферу. Є рішення щодо нових пакетів допомоги Україні у низці країн.