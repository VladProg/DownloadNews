У січні - серпні 2022 року Україна імпортувала з країн Європейського Союзу агропродукції на 2176 млн дол. США, що становить майже 55% від загального імпорту сільськогосподарських товарів.

Про це розповів старший науковий співробітник відділу економіки аграрного виробництва та міжнародної інтеграції Національного наукового центру «Інститут аграрної економіки» Богдан Духницький, повідомляє Укрінформ із посиланням на пресслужбу інституту.
Він зазначив, що з країн Азії Україна імпортувала сільськогосподарської продукції на 754 млн дол. США (19% від загального імпорту), з країн Латинської Америки – на 256 млн дол. (6%), з країн Африки – на 148 млн дол. (4%).
Найбільшим експортером аграрної продукції в Україну стала Польща, яка поставила товарів на 590 млн дол. США.
До десятки найбільших імпортерів також увійшли: Туреччина (339 млн дол. США), Німеччина (294 млн дол.), Італія (226 млн дол.), Нідерланди (185 млн дол.), Франція (166 млн дол.), Норвегія (131 млн дол.), Сполучені Штати Америки (121 млн дол.), Китай (118 млн дол.) та Іспанія (111 млн дол.). Сумарно перша десятка забезпечує понад 57% українського аграрного імпорту.
За даними Державної митної служби, за перші 8 місяців 2022 року в Україну було ввезено агропродукції на 3977 млн дол. США, що на 22% менше, ніж за аналогічний період минулого року.
Найбільша частка закупівель зарубіжних продуктів харчування припадає на плоди та ягоди. Імпорт продукції цієї групи продуктів за 8 місяців сягнув 398 млн дол. США.
Також серед товарів - лідерів за обсягами закупівель - риба та морепродукти. Їх імпорт за січень - серпень сягнув 362 млн дол. США. Насіння і плодів олійних, переважно соняшнику для сівби, за 8 місяців імпортували на 264 млн дол. США.
За перші 8 місяців цього року, зазначив науковець, на понад 40% збільшилась вартість закупівлі овочів. За цей період вона становила 263 млн дол. США. Також Україна імпортувала екстрактів, концентратів і соусів на 262 млн дол.
Алкогольних і безалкогольних напоїв з початку року імпортували на 261 млн дол., тютюнових виробів - на 227 млн дол. Залишків, кормів для тварин закупили на 229 млн дол. США.
За словами Духницького, сукупно ці продукти складають 57% вартості вітчизняного імпорту сільгосппродукції.
Як повідомляв Укрінформ, за даними Державної митної служби, у січні - серпні 2022 року Україна експортувала агропродовольчу продукцію на суму 13 557 млн дол. США, що на 10% (на 1 579 млн дол. США) менше, ніж за аналогічний період торік.