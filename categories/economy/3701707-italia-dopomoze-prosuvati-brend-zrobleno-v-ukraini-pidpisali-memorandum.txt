Україна та Італія підписали Меморандум про підтримку та розвиток брендингу української продукції.

Як передає Укрінформ, про це повідомляє пресслужба Міністерства економіки.
«Італійський досвід є показовим і може допомогти Україні в просуванні власного бренду «Made in Ukraine» в Європі. Саме про це ми домовилися з міністром підприємництва Італії Адольфо Урсо та підписали Меморандум про підтримку та розвиток брендингу української продукції», - наголосила перший віцепрем’єр-міністр України - міністр економіки Юлія Свириденко.
У документі йдеться, зокрема, про те, що італійська сторона докладатиме зусиль до створення спеціального маркування «Зроблено в Україні», яке буде наноситися на українські товари.
Також Україна та Італія посилять боротьбу з контрафактними та імітаційними товарами: італійська сторона обіцяє поділитися своїм досвідом боротьби з антиконкурентною поведінкою бізнесу у випадку так званого «італійського звучання» продуктів у секторах Made in Italy.
Сторони домовились про поглиблення захисту прав інтелектуальної власності, обмін інноваціями та трансфер технологій.
За словами Свириденко, завдяки співпраці між двома країнами павільйон з українськими товарами з’явиться на найбільших італійських ярмарках. Крім того, Рим допоможе Києву в створенні цифрових продуктових платформ.
«Переконана, що незабаром українські товари широко будуть представлені на полицях європейських супермаркетів, а напис «Made in Ukraine» асоціюватиметься у споживача з високою якістю, екологічністю та конкурентною ціною», - зазначила Свириденко.
Якнайшвидше відновлення економіки є пріоритетом міністерства, нагадала віцепрем’єр. А завдяки просуванню вітчизняних брендів у Європі Україна отримає ще один механізм для цього.
Як повідомляв Укрінформ, представники понад півтори сотні українських компаній під час Українсько-італійській конференції з відновлення України в Римі 26 квітня змогли зустрітися напряму з італійськими бізнесменами, обговорити можливості співпраці і навіть укласти деякі контракти.