Міжнародні резерви України за попередніми даними станом на 1 червня 2023 року становлять $37,3 млрд.

Про це повідомляє пресслужба НБУ, передає Укрінформ.
"Станом на 1 червня 2023 року міжнародні резерви України за попередніми даними становили 37 311,3 млн дол. США. У травні резерви зросли на 4% та оновили одинадцятирічний максимум. Більший обсяг від вищезазначеного було зафіксовано в серпні 2011 року", - йдеться в повідомленні.
Міжнародні резерви збільшилися завдяки стійким та ритмічним надходженням від міжнародних партнерів, що перевищили чистий продаж валюти Національним банком та боргові виплати країни в іноземній валюті.
Наголошується, що загалом упродовж травня 2023 року динаміку міжнародних резервів визначала низка чинників. По-перше, надходження на користь уряду та виплати за обслуговування й погашення державного боргу. На валютні рахунки уряду в Національному банку надійшло 4 322,8 млн дол. США. За обслуговування та погашення державного боргу в іноземній валюті Уряд України виплатив 842,2 млн дол. США, із яких: 742,3 млн дол. США – за обслуговування та погашення валютних ОВДП, 30,1 млн дол. США – борг перед Світовим банком, решта – борг перед іншими міжнародними кредиторами. Крім того, Україна сплатила Міжнародному валютному фонду 195,5 млн дол. США.
По-друге, у травні Нацбанк продав на валютному ринку 1 962,9 млн дол. США та викупив до резервів – 63,3 млн дол. США. Отже, чистий продаж валюти НБУ минулого місяця збільшився до 1 899,6 млн дол. США. Це відбулося на тлі вичерпання сезонного чинника (збільшення продажу валюти аграріями для проведення посівної), а також з огляду на складнощі з експортом продовольства в сусідні країни та через "зерновий коридор". Водночас надходження від міжнародних партнерів були помітно більшими, ніж обсяги інтервенцій НБУ з продажу валюти, що здійснювалися для покриття різниці між попитом і пропозицією на валютному ринку України.
По-третє, відбулась переоцінка фінансових інструментів (унаслідок зміни ринкової вартості та курсів валют). У травні внаслідок переоцінки вартість фінансових інструментів зменшилася на 26,8 млн дол. США.
Як повідомлялось, міжнародні резерви України, за попередніми даними, станом на 1 травня 2023 року становлять $35,9 млрд, збільшившись за квітень на 13%.