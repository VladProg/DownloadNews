Україна і Польща визначили основні пріоритети двостороннього співробітництва в економічній сфері. Насамперед йдеться про проєкти відбудови України, до якої долучатиметься польський бізнес, а також підвищення пропускної здатності пунктів пропуску на спільному кордоні.

На цьому під час спільної пресконференції у Жешуві наголосили віцепрем'єр-міністр - міністр з питань реінтеграції тимчасово окупованих територій України Ірина Верещук та міністр розвитку та технологій Польщі Вальдемар Буда, передає кореспондент Укрінформу.
Як зазначив польський міністр, у співпраці з Україною ключовим питанням для Польщі є можливість нормального перетину кордону.
“Ми говорили про покращення роботи різних служб на кордоні, заплановано конкретні дії. Вже зараз багато змінилося, але ми хотіли б ще більше покращити роботу пунктів пропуску”, - зазначив Буда.
Другим важливим питанням він назвав відбудову України. За його словами, вже сьогодні в безпечніших регіонах України можна відновлювати критичну інфраструктуру, шпиталі, школи. Буда повідомив, що під час переговорів з українською стороною багато часу приділено структуризації співпраці в цьому напрямку, створенні фонду, який співфінансуватиме ці проєкти і залучатиме підприємства до реалізації конкретних інвестицій.
“Сьогодні ми можемо розпочати кілька інвестицій на мікрорівні, щоб потренувати підприємства з різних галузей. Це буде кілька проєктів з різних місць, різних секторів для розуміння, які проблеми з’являються на етапі реалізації”,- пояснив польський міністр.
Своєю чергою Верещук повідомила про домовленість з польською стороною щодо створення на рівні обох урядів координаційної платформи. Завдяки їй щодня в режимі онлайн обговорюватимуться пріоритети, інструменти реалізації, фінансові питання. Віцепрем'єр-міністр зазначила, що така платформа буде створена “якнайшвидше” і вона спільно з міністром Будою будуть її кураторами.
Верещук також підкреслила, що зараз в обох народів унікальний шанс збудувати міцний альянс.
“Ми показали, що можемо діяти разом і протиставити себе цинічному злу - російській федерації. Ми разом боремося пліч-о-пліч на всіх фронтах”, - наголосила Верещук.
Вона подякувала Польщі за всебічну підтримку України в умовах російської агресії і висловила впевненість, що польський народ не втомиться бути пліч-о-пліч з українцями у ці складні часи.
У рамках візиту до Польщі Верещук також відвідала спеціальний медичний хаб для евакуації українців до країн ЄС у Жешуві-Ясьонці.
Як повідомляло агентство, понад 1,2 тис. польських компаній хочуть узяти участь у післявоєнній відбудові України й відновленні польського експорту до Української держави.
З 24 лютого росія веде повномасштабну війну проти України.