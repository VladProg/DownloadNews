Євросоюз високо оцінює непохитні зусилля України, спрямовані на відновлення експорту, у тому числі шляхом організації другого міжнародного саміту з питань продовольчої безпеки, який відбудеться 25 листопада.



Як передає власкор Укрінформу у Нью-Йорку, про це заявив на засіданні Ради Безпеки ООН у вівторок постпред ЄС при ООН Олоф Скооґ, який зачитав відповідну заяву Євросоюзу.
За його словами, успішне створення «українського коридору» для цивільних вантажних суден дало Україні змогу експортувати понад 1,5 млн тонн продовольства, сприяючи таким чином зміцненню глобальної продовольчої безпеки.
Євросоюз також високо оцінює зусилля України та приватного сектору, «спрямовані на запровадження страхової схеми, яка зменшує витрати на цей маршрут», додав він.
Через власну програму «Зерно з України» понад 170 тис. тонн зерна надійшли країнам, які цього потребують, зокрема Ефіопії, Кенії, Сомалі, Судану та Ємену, зазначив Скооґ.
«ЄС підтримує всі зусилля, зокрема й ООН, спрямовані на сприяння експорту українського зерна та іншої сільськогосподарської продукції до країн, які найбільше цього потребують, у тому числі в Африці та на Близькому Сході», - зазначив він.
ЄС і далі розширюватиме можливості ініціативи «Шляхи солідарності» для сприяння транзиту та експорту наземними шляхами на світові ринки, які вже дали змогу експортувати понад 57 млн тонн української сільськогосподарської продукції, сказав Скооґ.
Він наголосив, що навмисні обстріли Росією цивільної інфраструктури та цивільних осіб в Україні додають ще більше «воєнних злочинів, про які повідомляє Незалежна міжнародна комісія ООН з розслідування щодо України».
Росія та її керівництво повинні нести повну відповідальність за ведення агресивної війни проти України та інші найтяжчі злочини за міжнародним правом, наголосив дипломат.
Він розповів, що ЄС посилить надання допомоги для захисту електрогенераторів, силових трансформаторів, мобільних пунктів обігріву, високовольтного та освітлювального обладнання, «щоб допомогти Україні та її народу пережити ще одну зиму в умовах війни». Через механізм цивільного захисту ЄС відправив в Україну понад 5 тис. електрогенераторів, повідомив він.
Крім того, ЄС та його держави-члени приєднуються до України у вшануванні мільйонів жертв Голодомору, додав Скооґ.
«Якщо ми не будемо вивчати нашу історію, то ризикуємо повторити помилки. Саме тому ми підтримуємо ініціативу України щодо спільної декларації і закликаємо всіх інших членів ООН також підтримати її».
Як повідомлялося, Українська делегація в ООН ініціювала підписання державами-членами Декларації з нагоди 90-х роковин Голодомору, яка буде оприлюднена цього тижня.
У вівторок Рада Безпеки ООН обговорила ситуацію в Україні у зв’язку з російською війною та її наслідки для глобальної продовольчої безпеки.