НЕК "Укренерго" не планує використовувати аварійні обмеження енергоспоживання у п'ятницю, 14 жовтня.

Як передає Укрінформ, про це повідомляє пресслужба компанії у Телеграмі.
"Наразі диспетчерський центр «Укренерго» не планує вводити обмежень енергоспоживання, ані в Києві та області, ні в інших регіонах. Сьогоднішній вечір може стати третім після терористичних атак росії, коли енергосистема зможе обійтися без примусових відключень", - ідеться у повідомленні.
Зазначається, що українці ввечері та 12-го, і 13 жовтня в години пік спожили менше, ніж у звичайний осінній день. Водночас, 12 жовтня у вечірній пік споживання було на 4% нижче середнього показника, а 13 жовтня – лише на 2,2%.
"Нам необхідно будь-що втримати нинішній рівень споживання. А краще - ще трохи скоротити його в години пік. Адже попри те, що ми не переступаємо межі, з кожним днем споживаємо все більше", - наголосили в Укренерго.
У компанії закликають свідомо зменшувати споживання електроенергії вранці, з 8-ої до 11-ої години, і ввечері, з 17-ої до 23-ої.
Як повідомлялося, 12 жовтня через збільшення споживання електроенергії НЕК "Укренерго" застосувало обмеження електропостачання у низці областей і Києві.
Зранку 10 жовтня росія здійснила масований ракетний удар по всій території України: було випущено 84 крилаті ракети та 24 безпілотники. Внаслідок обстрілів постраждали об'єкти критичної інфраструктури, в окремих областях почалися перебої з електропостачанням та мобільним зв'язком.
У вівторок, 11 жовтня, ворог знову обстріляв енергетичну інфраструктуру в кількох областях.