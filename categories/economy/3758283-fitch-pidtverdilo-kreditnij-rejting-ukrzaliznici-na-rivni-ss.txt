Агентство Fitch Ratings підтвердило довгостроковий кредитний рейтинг АТ «Укрзалізниця» на рівні «CC», врахувавши результати роботи перевізника у першому півріччі 2023 року, які виявилися кращими, ніж очікувалося.

Про це повідомляє пресслужба УЗ, передає Укрінформ.
«Рейтингове агентство Fitch Ratings підтвердило довгостроковий кредитний рейтинг АТ «Укрзалізниця» на рівні «CC», що відповідає поточному суверенному кредитному рейтингу України», - йдеться в повідомленні.
Згідно з інформацією агентства, такі рейтингові дії продиктовані кращими, ніж очікувалося, результатами роботи Укрзалізниці у першому півріччі 2023 року.
Як зауважив голова правління УЗ Євген Лященко, за підсумками січня - червня 2023 року компанія продемонструвала позитивну динаміку основних бізнес-показників. Зокрема, завдяки розвитку західних сухопутних переходів середньомісячний обсяг перевезень через них зріс у 2023 році порівняно з 2022 роком. Також Укрзалізниця посилює роботу з міжнародними партнерами та установами, а залучені кошти направляє на інфраструктурні проєкти.
Крім того, наприкінці минулого року підприємство успішно провело реструктуризацію двох випусків єврооблігацій на суму 895 млн дол.
Fitch зазначає, що довгостроковий кредитний рейтинг дефолту відображає зниження тиску на ліквідність у короткостроковій перспективі після успішної реструктуризації зовнішнього боргу за єврооблігаціями наприкінці минулого року.
Як повідомлялося, Кабінет Міністрів України 1 вересня 2023 року спрямував залишки коштів спецфонду держбюджету, які торік надійшли від Європейського інвестиційного банку, у сумі 100 млн євро на модернізацію інженерно-транспортної залізничної інфраструктури.