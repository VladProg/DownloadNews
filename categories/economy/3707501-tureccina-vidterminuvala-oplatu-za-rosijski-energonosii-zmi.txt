Туреччина відклала до 2024 року оплату рахунків за російський природний газ у розмірі 600 мільйонів доларів США.

Про це повідомляє Reuters із посиланням на обізнані джерела, передає Укрінформ.
“Офіційно виплату в розмірі $600 млн перенесено на наступний рік. На це сильно вплинуло підвищення цін на енергоносії", - повідомляє агентство з посиланням на обізнане джерело.
Вказується, що згідно з умовами угоди, деталі якої раніше не розголошувалися, виплати Туреччиною росії за енергоресурси на суму до 4 мільярдів доларів можуть бути відкладені до наступного року. Про це агентству на умовах анонімності повідомили два джерела.
У тексті зазначається, що Туреччина, яка готується до виборів у цю неділю, значною мірою залежить від імпорту енергоносіїв, а росія є її найбільшим постачальником. Таким чином угода про відтермінування платежів за газ певною мірою зменшує тиск на валютні резерви Туреччини.
За даними інформагентства, у 2022 році вартість імпорту енергоресурсів Туреччини досягла рекордних 100 млрд доларів, а за рік до лютого країна імпортувала 39% із загальних 53,5 мільярда кубометрів природного газу з росії.
При цьому вказується, що міністерства енергетики Туреччини та росії, енергетичні компанії «Газпром» і «Botaş» не відповіли на запити про коментарі з цього питання.
Як повідомляв Укрінформ, Туреччина почала постачати газ в Європу, зокрема країни Східної, Південно-Східної Європи та Балкан.