За тиждень пропускну спроможність митниці на КПП "Ужгород" на словацькому кордоні збільшили майже вдвічі — із 140 автівок на добу до 250, утім черга продовжує рости.

Про це в коментарі Укрінформу повідомив в.о.заступника начальника Закарпатської митниці Василь Татош.
“На словацькому кордоні за тиждень пропускну спроможність митниці збільшили майже вдвічі — із 140 автівок на добу до 250. За минулу добу в Україну через КПП "Ужгород" пропущено 243 т/з. Цього вдалося досягти шляхом перерозподілу особового складу з інших напрямків через пікове навантаження саме на цій ділянці кордону," - сказав він.
Татош також повідомив, що станом на 16 листопада зі словацького боку черга вантажівок була на 900 машин.
"Разом із тим ми маємо свою пропускну спроможність, тож 900 машин за день не зможемо прийняти, тому, прогнозовано, черги будуть рости”, - сказав в.о.заступника начальника Закарпатської митниці.
Він зазначив, що станом на кінець минулого тижня черг на кордоні зі Словаччиною на в’їзд в Україну взагалі не було.
“Вони почали утворюватися з 9 на 10 листопада. Зараз фіксуємо, що черга продовжує збільшуватися за рахунок того, що вантажівки з польського напрямку їдуть на словацький кордон”, - сказав він.
Як повідомив керівник відділу митного оформлення м/п “Ужгород-автомобільний” Віктор Куцкір, зараз на пункт пропуску їдуть переважно українські перевізники, котрих перенаправили сюди через страйк на польському кордоні.
“Характер вантажу різний — це і побутова техніка, різного роду збірні вантажі, продукти харчування в тому числі. Станом на сьогодні, у нас робота організована таким чином, що перевагу мають вантажівки з гуманітарною допомогою, також ті, вантажі яких за документами визначені як небезпечні та такі, що потребують пришвидшеного оформлення” - сказав він.
У середньому митне оформлення та контроль вантажівки на в’їзд в Україну займає 20 хвилин.
Як повідомлялося, 6 листопада після 13 години польські перевізники розпочали блокування руху вантажного транспорту з Польщі в напрямку до України у пунктах пропуску "Ягодин - Дорохуськ", "Краківець - Корчова", "Рава-Руська - Хребенне".