Повідомили про підозру колишньому народному депутату, заступнику голови Комітету з питань фінансової політики і банківської діяльності у Верховній Раді VIII скликання у пособництві у маніпулюваннях на фондовій біржі та легалізації майна, одержаного злочинним шляхом.

Як передає Укрінформ, про це Офіс генерального прокурора повідомляє у Телеграмі.

Прокурори Офісу генпрокурора повідомили про підозру народному депутату України VІІІ скликання за пособництво у маніпулюваннях на фондовій біржі та легалізації майна, одержаного злочинним шляхом (ч. 5 ст. 27 ч. 2 ст. 222-1, ч. 3 ст. 209 Кримінального кодексу України).
За даними слідства, народний депутат, обіймаючи посаду заступника голови Комітету Верховної Ради України з питань фінансової політики і банківської діяльності за попередньою змовою із директорами двох приватних підприємств виступив пособником у маніпулюванні на фондовій біржі учасникам фондового ринку.
Такі дії призвели до отримання депутатом незаконного інвестиційного прибутку у розмірі 20 млн грн.
Крім того, колишній нардеп вчинив фінансові операції з коштами, одержаними злочинним шляхом, та дії, спрямовані на приховування та маскування незаконного їх походження в особливо великих розмірах.
Викрита незаконна схема пов’язана зі штучним укладанням циклічних біржових угод з метою отримання заздалегідь визначеними особами інвестиційного доходу, є маніпулюванням на фондовому ринку та спрямована на введення в легальний оборот грошових коштів невідомого походження.
Такі кошти в подальшому використовувались національними публічними діячами та відображались в їх деклараціях майнового стану осіб уповноважених на виконання функцій держави та місцевого самоврядування.
Як повідомляв Укрінформ, 8 серпня Служба безпеки України спільно з Національним антикорупційним бюро викрили чинного народного депутата України, який за 85 тис. дол "продавав" землю Національної академії аграрних наук