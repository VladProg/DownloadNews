Кабінет Міністрів ухвалив постанову стосовно особливостей проведення публічних закупівель на час воєнного стану. Зокрема, змінено пороги для обов’язкового проведення закупівель у Prozorro і дозволено тендери з пропозицією від одного учасника.

Як передає Укрінформ, про це повідомляє пресслужба Міністерства економіки.

"Відтепер закупівлі можна буде проводити в системі Prozorro за новою процедурою. При цьому значно розширюються рамки використання каталогів Prozorro Market", - ідеться в повідомленні.

Згідно з постановою, в системі Prozorro з’являється процедура відкритих торгів з особливостями. Процедура передбачає скорочення строків проведення повноцінних тендерів у Prozorro, що дозволить замовникам проходити закупівлі вдвічі швидше, ніж раніше.
Крім того, уряд зняв низку обмежень, які впливали на успішність проведення торгів. Серед іншого, тендер у Prozorro може бути проведений з пропозицією лише від одного учасника (а не мінімум двох, як раніше), що має підвищити кількість успішних закупівель в електронній системі, залишаючи при цьому можливість для відкритої конкуренції на торгах.
Також було знято обмеження щодо підняття ціни за одиницю закупівлі у 10% в разі коливання цін на ринку. Це дозволить не розривати договорів у разі істотної зміни ціни на ринку та не проводити нових торгів.
Постанова також дозволяє максимально використовувати переваги Prozorro Market. Так, знято обмеження щодо максимальної суми закупівлі в каталогах. Тож покупці зможуть майже в необмеженій кількості купувати типові товари (пальне, електроенергію, продукти харчування, ліки та медвироби тощо) за принципом електронного магазину або використовуючи запит цінових пропозицій. Такий крок значно зменшить адміністративне навантаження на закупівельників.
Крім того, постанова запроваджує нові пороги для обов’язкового здійснення закупівель у Prozorro.
Так, для закупівель товарів і послуг відкриті торги з особливостями необхідно буде проводити, якщо вартість закупівель дорівнює або перевищує 100 тис. грн; для послуг з поточного ремонту — 200 тис. грн, а для робіт — 1,5 млн грн.
Очікується, що використання відкритих процедур для більшого числа закупівель дозволить підвищити прозорість тендерів та конкуренцію на торгах, а отже, допоможе більш ефективно витрачати бюджетні кошти.
Водночас проведення відкритих торгів за новою процедурою передбачає можливість для постачальників оскаржувати умови та результат тендера в Антимонопольному комітеті. Інструмент оскарження стимулюватиме чесну конкуренцію, наголосили в міністерстві.
При цьому постанова враховує особливості та обмеження проведення закупівель під час воєнного стану. Так, залишається великий перелік підстав для укладання прямих договорів для нагальних та оборонних потреб. У такому випадку достатньо буде прозвітувати про укладений договір (від 50 тис. грн) у системі Prozorro. При цьому чутливу інформацію про місце постачання чи місцезнаходження замовника та постачальника можна буде приховати.
Також затверджується заборона на закупівлю товарів та послуг у постачальників, пов’язаних з росією і білоруссю.
"Оновлення умов проведення закупівель на час воєнного стану дозволить більш ефективно використовувати бюджетні кошти, що вкрай важливо в поточних умовах", - зазначає заступниця міністра економіки Надія Бігун.
Як повідомлялося, у червні Кабінет Міністрів зобов’язав державні та місцеві органи влади та підприємства знову проводити спрощені закупівлі від 50 тис. грн в електронній системі Prozorro.