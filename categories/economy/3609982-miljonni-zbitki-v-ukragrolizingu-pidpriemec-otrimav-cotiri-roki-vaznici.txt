Вищий антикорупційний суд засудив до чотирьох років позбавлення волі директора приватного підприємства за пособництво у мільйонних зловживаннях.

Про це повідомила Спеціалізована антикорупційна прокуратура у Фейсбуці, передає Укрінформ.
"8 листопада 2022 року колегія суддів ВАКС визнала директора приватного підприємства винуватим за ч. 5 ст. 27, ч. 2 ст. 28 ч. 2 ст. 364 КК України – у пособництві у зловживаннях, що завдали державному публічному акціонерному товариству «НАК «Украгролізинг» збитків на 4,9 млн грн. Суд призначив пособнику покарання у вигляді 4 років позбавлення волі з позбавленням права обіймати посади керівника суб’єкта господарювання на строк 3 роки зі штрафом", - йдеться у повідомленні.
Також суд змінив підприємцю запобіжний захід із застави на тримання під вартою до набрання вироком законної сили.
Як нагадали в САП, у 2013 році голова правління ДПАТ «НАК «Украгролізинг» за домовленостями із вказаним підприємцем уклав договір позики на підготовку виробництва сільськогосподарської техніки. Злочинний умисел полягав у тому, що частина цих коштів не була використана за призначенням, а за узгодженням сторін осіла на рахунках, підконтрольних посадовцю та його близьким родичам осіб. Матеріали щодо виконавця цього злочину - колишнього посадовця національної компанії суд виділив в окреме провадження.