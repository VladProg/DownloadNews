Через новий рекорд споживання електроенергії 16 серпня НЕК "Укренерго" залучало аварійну допомогу з Румунії.

Як передає Укрінформ, про це повідомляє пресслужба компанії у Фейсбуці.
Зазначається, що у середу, 16 серпня, в енергосистемі о 21:00 був зафіксований новий літній рекорд споживання. Він на 0,4% перевищив попередній максимум, який був 19 липня.
"Водночас, через зменшення світлового дня та хмарну погоду в деяких регіонах сонячні електростанції виробляли менше електроенергії у вечірні години, коли споживання було найвищим. Обсяг імпорту, який відбувався, був недостатній для компенсації різниці між споживанням та виробництвом. Тому «Укренерго» брало аварійну допомогу у Румунії з 19:00 до 22:00 потужністю 400 МВт щогодини для забезпечення споживання", - повідомляє компанія.
В Укренерго зауважили, що на багатьох теплових та гідроелектростанціях, а також на деяких атомних енергоблоках продовжуються ремонти: генерація має максимально відновитися до нового опалювального сезону, коли потреба в електроенергії буде значно вищою. Тому наразі в енергосистемі дуже обмежені можливості для покриття високого споживання.
Повідомляється також, що у четвер, 17 серпня, здійснюється імпорт електроенергії зі Словаччини та Молдови в ранкові та вечірні години з максимальною потужністю в окремі години до 645 МВт. Експорт відсутній.
Укренерго закликає українців ощадливо споживати електроенергію.
Як повідомлялося, під час вечірнього максимуму 15 серпня споживання електроенергії зросло на 3% порівняно із максимумом 14 серпня.