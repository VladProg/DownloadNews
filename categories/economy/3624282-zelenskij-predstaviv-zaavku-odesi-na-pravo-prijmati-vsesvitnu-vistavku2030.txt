Президент Володимир Зеленський представив заявку Одеси та України як кандидата на місце проведення Всесвітньої виставки у 2030 році.

Як передає Укрінформ, про це Зеленський повідомив у Телеграмі.
"Для мене честь – представляти українську кандидатуру на проведення Всесвітньої виставки 2030 року. Представляти Одесу – а отже, і весь Чорноморський регіон", - заявив Президент.

Фото: ОПУ
За його словами, у 2030 році, коли українська відбудова вже продемонструє значну частину із запланованих результатів, "саме в Україні можна буде побачити, на що здатне людство, коли всі народи – співпрацюють заради миру і безпеки, заради розвитку і зручнішого майбутнього для всіх людей".
"А в цьому, до речі, і є фундаментальний сенс Всесвітніх виставок. Тож реальність нашої країни і дух Всесвітніх виставок максимально збігатимуться. Саме в Україні, саме у 2030 році", - наголосив Зеленський.
Він додав, що коли у 2030 році гості відвідають Україну й Одесу, то зможуть відчути силу, свободу і культуру не просто однієї країни і одного міста.
"Ви відчуєте потенціал усього людства. Ось чому 2030 рік. Ось чому Одеса, Україна і Чорне море. Ось чому Всесвітня виставка", - підкреслив Зеленський.
Як повідомляв Укрінформ, Всесвітня виставка EXPO (Експо) проводиться вже 170 років. Відбувається раз на п’ять років. Україна подала заявку Міжнародному бюро виставок (МБВ) на проведення EXPO-2030 в Одесі 15 жовтня 2021 року. Постановою Кабінету Міністрів України від 23 серпня 2022 року №947 утворений Координаційний комітет, який за посадою очолює перший віцепрем’єр-міністр – міністр економіки.
Разом з Одесою за право приймати ЕКСПО-2030 змагаються Рим (Італія), Ер-Ріяд (Саудівська Аравія), та Пусан (Республіка Корея).
Завдяки урядовій та дипломатичній роботі України, росія, яка теж претендувала на проведення виставки, відкликала заявку.
Фото: ОП