Комітет з питань економічного розвитку ВР рекомендує парламенту підтримати в першому читанні законопроєкт про особливості регулювання підприємницької діяльності окремих видів юридичних осіб та їх об’єднань у перехідний період (реєстр. №6013).

Про це повідомляє Укрінформ із посиланням на сайт Верховної Ради.
Документ спрямований на удосконалення корпоративного управління в юридичних особах, заснованих на державній і комунальній власності, запровадження ефективних механізмів контролю за використанням об’єктів державної/комунальної власності, а також на усунення суперечностей між Цивільним кодексом України та актами спеціального законодавства.
Зокрема, законопроєктом передбачено визнати Господарський кодекс України таким, що втратив чинність. Також запроваджується перехідний період на 7 років для поступового припинення підприємств та їх перетворення на господарські товариства.
Крім цього, проєктом закону замінено поняття «право господарського відання» і «право оперативного управління» та введено до цивільного законодавства України ринкові механізми контролю за володінням та управлінням об’єктами права державної та комунальної власності.
Як повідомлялось, законопроєкт «Про особливості регулювання підприємницької діяльності окремих видів юридичних осіб та їх об’єднань у перехідний період» зареєстровано у вересні 2021 року. Одним з ініціаторів документа був нинішній Голова Верховної Ради Руслан Стефанчук.