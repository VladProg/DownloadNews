Міністр закордонних справ Туреччини Хакан Фідан сьогодні вирушає у Росію з візитом, основною темою обговорення якого буде “зерновий коридор”.

Про це повідомляє Укрінформ із посиланням на TRT Haber.
“Перед візитом президента Ердогана в Росію сьогодні до Москви вирушить міністр закордонних справ Фідан. Він зустрінеться зі своїм колегою Сергієм Лавровим. Основним порядком денним зустрічі, яка є підготовкою до зустрічі лідерів, стане зерновий коридор”, - повідомляє телеканал.
Візит триватиме два дні - 31 серпня та 1 вересня.
“Головною темою зустрічі Фідан-Лавров стане зернова криза. Обговорюватимуться кроки, які необхідно вжити для відновлення дії угоди про зерновий коридор, яку розірвала Росія”, - зазначається у повідомленні.
Також у порядку денному зустрічі в Москві “буде обговорено дорожню карту розвитку співпраці між Туреччиною та Росією, зокрема в енергетиці та оборонній промисловості”.
Зустріч Фідана та Лаврова також є підготовкою до зустрічі Реджепа Тайїпа Ердогана з Володимиром Путіним.
Як повідомляв Укрінформ, Президент Реджеп Тайїп Ердоган має намір відвідати Росію наступного тижня і зустрітися з президентом Володимиром Путіним, що може означати прогрес у поверненні Росії до критичної Чорноморської зернової угоди.
Фото: Мінінфраструктури