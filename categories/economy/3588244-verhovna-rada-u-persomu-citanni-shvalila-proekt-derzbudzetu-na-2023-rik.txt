Верховна Рада у першому читанні ухвалила проєкт Державного бюджету України на 2023 рік.

Про це повідомив перший заступник голови Комітету ВР з питань фінансів, податкової та митної політики Ярослав Железняк у Телеграмі, передає Укрінформ.
За документ проголосував 251 народний депутат.
"Години дві розглядали правки. В результаті нічого не змінилося. Залишилося лише дві «балансові правки» (ті, що прямо прописані у висновку Комітету): +2 млрд (грн- ред.) ДФРР (Державний фонд регіонального розвитку - ред.) та +446 млн соцзахисту дітей та сім’ї", - написав Железняк.
Він зазначив, що у залі парламенту вдалося відхилити правку про збільшення фінансування «марафону» на 1,4 млрд грн.

Як ідеться у пояснювальній записці, документ передбачає доходи на рівні 1,28 трлн грн, тоді як видатки заплановані на рівні 2,57 трлн грн. Дефіцит бюджету передбачено на рівні 20% ВВП, перекрити який заплановано коштом державних запозичень в обсязі 1 686,8 млрд грн (загальний фонд – 1 516,8 млрд грн, спеціальний фонд – 170,0 млрд грн), з них для погашення державного боргу – 415,0 млрд гривень. На національну безпеку та оборону закладається – 1 141,1 млрд грн, або 17,8% ВВП.
Як повідомляв Укрінформ, уряд 14 вересня зареєстрував у ВР проєкт закону “Про Державний бюджет України на 2023 рік”.