Маніпуляції росії із цінами на газ, як і нещодавнє рішення ОПЕК (OPEC – англ.) знизити обсяги видобутку нафти, є свідченням того, що енергія вже не є лише питанням економіки, вона перетворилася також на питання безпеки та геополітичного балансу між силами світу.

Про це у Празі перед початком другого дня неформального саміту ЄС заявив Високий представник ЄС Жозеп Боррель, повідомляє кореспондент Укрінформу.
«Питання енергетики є економічним питанням, але також питанням безпеки. росія грає свою гру із цінами на газ. Подивіться зараз на ОПЕК, на їх рішення знизити обсяги постачання нафти. Це є чіткою відповіддю на нашу пропозицію обмежити граничну ціну на нафту. Дотепер на ринку нафти домінували популістські тенденції з боку постачання. Ми хочемо обмежити ціну, і негайна відповідь на це – зменшення кількості нафти. Це означає, що енергія сьогодні перетворюється на найважливішу геостратегічну проблему. Вона пов’язана з війною, але також із балансом сил у світі», - сказав Боррель.
Відповідаючи на запитання журналістів щодо реагування ЄС на саботаж на обох «Північних потоках», він обмежився коротким коментарем.
«Ви питаєте про саботаж? Ми не знаємо точно, хто це зробив. Але хтось точно це зробив», - сказав Високий представник ЄС.
Він також прокоментував мету створення Європейської політичної спільноти та першу зустріч у рамках цієї ініціативи, яка відбулася вчора за участю лідерів 44 європейських країн.
«Важливо, що від кордону з росією до Заходу, всі на європейському континенті , - члени або не члени ЄС, - можуть стояти разом. В сполученні «ЄC» одна з літер означає «союз», а інша – все ж таки «Є», - європейці. Хтось стане членом ЄС, інші не хочуть бути, хтось був членом, але вже не є таким, - але всі вони зустрічаються, обговорюють та представляють об’єднаний фронт перед росією. І це найважливіше послання, перший крок, щоб побудувати велику коаліцію народів у Європі, щоб зустріти виклики, що виходять від росії», - наголосив Боррель.
Як повідомлялося, 6-7 жовтня в Празі, столиці головуючої в ЄС Чеської Республіки, проходить неформальний саміт ЄС. Вчора в рамках саміту відбулася перша зустріч Європейського Політичного Співтовариства за участю лідерів 44 європейських країн.
Сьогодні відбувається неформальне засідання Європейської Ради, під час якої європейські лідери серед головних тем розглянуть виклики, що виникли внаслідок російської агресії проти України, включаючи продовження підтримки самої України у її боротьбі з російським вторгненням, шляхи подолання енергетичної кризи в ЄС та реагування на зростання цін на глобальному ринку енергії та продовольства.