У проєкті бюджету на 2024 рік окрім збереження основних тенденцій закладений ще один пріоритет – скорочення нецільових видатків.

На цьому наголосила народна депутатка України, членкиня Комітету ВР з питань бюджету Леся Забуранна, передає Укрінформ з посиланням на пресслужбу апарату ВР.
«Одним із пріоритетів цього бюджету є подолання нецільових видатків, тож у бюджеті 2024 року, наприклад, відсутні видатки на Державний фонд регіонального розвитку, на інвестиційні проєкти будівництва, тобто мінімізовано абсолютно ті видатки, що не спрямовані на сектор безпеки та оборони й на підтримку людей», - зазначила Забуранна.
За її словами, усі питання, що стосуються сумнівних видатків, обговорюватимуться на засіданні профільного комітету, вестимуться відповідні діалоги з розпорядниками коштів для розуміння, на що спрямовуються гроші.
Забуранна також зауважила, що пріоритетами у бюджеті-2024 визначені, як і цього року, військові видатки та соціальний захист громадян. Зокрема, проєктом передбачається підвищення мінімальних зарплат, індексація та реформування пенсійного забезпечення, а також закладено зростання видатків на соціальну підтримку найбільш незахищених верств населення, зокрема внутрішньо переміщених осіб.
Як повідомляв Укрінформ, Кабінет Міністрів на засіданні 15 вересня затвердив проєкт Закону "Про Державний бюджет України на 2024 рік” (№10000) із власними доходами загального фонду бюджету в 1 трлн 560 млрд грн та видатками загального фонду у 3 трлн 108 млрд грн.