За оцінками Національного банку, реальні зарплати українців у 2022 році скоротяться на чверть.

Як передає Укрінформ, про це йдеться в Інфляційному звіті за жовтень 2022 року, повідомляє пресслужба НБУ.
«Номінальні зарплати в цьому році знизяться на 12-13%, а в реальному вимірі (тобто з вирахуванням інфляції) – на чверть, зважаючи на зниження фінансової стійкості підприємств та значну конкуренцію між претендентами на роботу», - йдеться в повідомленні.
Зазначається, що через збереження дефіциту кваліфікованої робочої сили в окремих секторах та значні диспропорції на ринку праці номінальні зарплати наступного року зростуть майже на третину та перевищать довоєнний рівень, а в 2024 році – ще на 28%. Однак підвищення зарплат у реальному вимірі буде досить повільним, зважаючи на високу інфляцію та нижчу за довоєнну продуктивність.
Як повідомляв Укрінформ, за оцінками Мінекономіки, рівень безробіття в Україні на кінець 2022 року становитиме 30%.