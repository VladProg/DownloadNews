Лідери країн «Групи семи» визнали важливість продовження експорту українського зерна на світовий ринок, зокрема, з використанням «коридорів солідарності» та Чорноморської зернової ініціативи.

Як повідомляє Укрінформ, про це йдеться у заяві G7 по Україні, повний текст якої оприлюднений на сайті Європейської Ради.
«Ми будемо продовжувати підтримувати експорт українських сільськогосподарських продуктів, включаючи через «коридори солідарності». У цьому зв’язку, ми підтримуємо продовження Чорноморської зернової ініціативи, та закликаємо росію припинити чинити загрозу для глобальних продовольчих поставок, та дозволити Чорноморській зерновій ініціативі працювати за її максимальним потенціалом. Ми також залишаємося відданими (підтримці - ред.) ініціативи «Зерно з України». Наші внески сприяють доставці гуманітарної продовольчої допомоги до найбільш вразливих країн, у партнерстві із Всесвітньою продовольчою програмою ООН», - йдеться у документі.
Лідери G7 підкреслили, що дії росії з перетворення продовольства на зброю лише посилили економічні негаразди у найбільш вразливих країнах світу, призвели до ескалації глобальної продовольчої небезпеки та до загрози голоду в безпрецедентних рівнях. Країни «Сімки» будуть продовжувати підтримувати ці країни та надавати їм гуманітарну допомогу, щоб пом’якшити удар кризи, що стала наслідком російської агресії проти України.
Водночас, лідери G7 висловили намір сприяти вирішенню глобальної енергетичної кризи, що також була спровокована російською агресією.
Як повідомлялося, в Японії триває 48-й саміт «Групи семи», який продовжуватиме роботу до 21 травня. Його учасники розглядають шляхи забезпечення стійкості глобальної економіки, в тому числі, за наслідками пандемії коронавірусу та російської агресії проти України.
Фото: Мінагрополітики