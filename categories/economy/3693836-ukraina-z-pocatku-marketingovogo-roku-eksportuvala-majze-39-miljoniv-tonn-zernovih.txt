У 2022/2023 маркетинговому році, з 1 липня 2022 року по 10 квітня 2023 року, Україна експортувала 38,824 млн т зернових та зернобобових культур.

Як передає Укрінформ, про це повідомляє пресслужба Міністерства аграрної політики та продовольства.
У поточному маркетинговому році, станом на 10 квітня, експорт з України становив 38,824 млн т зернових та зернобобових (з продуктами їх переробки) та борошна, із них: 13,335 млн т пшениці, 2,309 млн т ячменю, 17,7 тис. т жита та 22,858 млн т кукурудзи. Для порівняння, з липня 2021 року по 15 квітня 2022 року Україна експортувала 45,263 млн т зернових та зернобобових, із них: 18,452 млн т пшениці, 5,651 млн т ячменю, 161,9 тис т жита та 20,697 млн т кукурудзи.

За перші 10 днів квітня 2023 року з України було експортовано 848 тис. т зернових та зернобобових (за перші 15 днів квітня торік - 320 тис. т), зокрема 337 тис. т пшениці (у квітні торік - 53 тис. т), 33 тис т ячменю (8 тис. т) та 476 тис. т кукурудзи (258 тис. т). У квітні цього року та у квітні минулого року Україна не здійснювала експорт жита.
У 2022/2023 МР Україна вже експортувала 120,1 тис. т борошна (у 2021/2022 МР - 68,4 тис. т).
Як повідомляв Укрінформ, у березні 2023 року Україна експортувала 7,8 млн т продукції агропромислового комплексу, що на 12% більше, ніж у лютому цього року.
Фото: Мінагрополітики