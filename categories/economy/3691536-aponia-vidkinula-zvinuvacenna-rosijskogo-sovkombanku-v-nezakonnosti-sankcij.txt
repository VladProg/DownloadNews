Японія відкинула звинувачення російського приватного кредитора «Совкомбанк» про незаконність запроваджених проти нього санкцій і заявила, що неспровокована агресія росії проти України повинна мати високу ціну для рф.

Як передає Укрінформ, про це повідомляє Reuters.
Виданню стало відомо, що Совкомбанк планує оскаржити в суді санкції, накладені на нього західними країнами і їхніми партнерами через вторгнення росії в Україну, і почне з Японії, де у банку є акціонери.
«Японія запроваджує суворі санкції проти росії в тісній координації з міжнародним співтовариством, включаючи країни G7. Санкції реалізуються згідно з відповідним законодавством, тому ми не вважаємо їх введеними незаконно», - зазначив офіційний представник МЗС Японії в заяві, надісланій електронною поштою.
«Агресія росії проти України є обурливим актом, який руйнує саму основу міжнародного порядку, і важливо чітко продемонструвати, що такі дії матимуть дуже високу ціну», - заявили в японському зовнішньополітичному відомстві.
Совкомбанк, який вважається однією з 13 «системно важливих» кредитних установ росії, не зміг отримати доступ до зовнішніх ринків через накладені обмеження.
Як повідомляв Укрінформ, в останній день березня Міністерство економіки, торгівлі та комерції Японії розширило список товарів, заборонених до експорту в росію і включило до нього сталь, алюміній та літаки, включаючи безпілотники.
Крім цього, японським компаніям забороняється експортувати в росію широкий спектр промислових товарів, таких як будівельна техніка, суднові двигуни, випробувальне обладнання та оптичні пристрої.