Для захисту енергооб'єктів України від чергових атак з боку Росії використовуватимуть ППО та інженерні укріплення, при цьому деякі види захисту будуть застосовані вперше в світі.

Як передає Укрінформ із посиланням на Суспільне, про це розповів голова правління НЕК «Укренерго» Володимир Кудрицький.
Він наголосив, що енергетики постійно знаходяться у координації з урядовцями та Генштабом ЗСУ.
«Маємо декілька видів захисту і підстанції «Укренерго», де певні види захисту будуть застосовані вперше, не тільки в Україні, але й у світі, адже ніхто ще не стикався з таким рівнем загроз. Це комплексний захист, не буду вдаватися в деталі, але це, як активний захист - ППО, так це і пасивний - інженерні укріплення», - зазначив Кудрицький.
Голова «Укренерго» зазначив, що наразі відключень електроенергії не планується, але все буде залежати від ситуації. Він додав, що цю зиму без імпорту електроенергії «пройти буде дуже складно».
«Якщо обстрілів немає - ми відключень не плануємо. Неможливо спрогнозувати, куди влучать росіяни, будемо діяти по ситуації», - підсумував Кудрицький.
Як повідомляв Укрінформ, Донецькій області потрібні ще 199 генераторів, щоб пережити ймовірні відключення електроенергії через обстріли російських військ.