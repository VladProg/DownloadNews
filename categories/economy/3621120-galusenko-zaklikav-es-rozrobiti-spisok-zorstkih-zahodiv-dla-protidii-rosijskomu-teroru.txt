Міністр енергетики Герман Галущенко під час виступу перед Радою міністрів енергетики Європейського Союзу закликав розробити список жорстких заходів проти російського терору.

Як передає Укрінформ. про це повідомляє Міненерго.
Під час онлайн-виступу Галущенко акцентував увагу на наслідках атаки на енергосистему 23 листопада. Зокрема, він наголосив, що через цю атаку вперше усі чотири українські АЕС були знеструмлені одночасно.
“У світі ще ніколи не було стільки блоків АЕС, що одночасно перебувають в режимі блекауту. Залишати такі атаки країни-терориста без відповіді – значить заохочувати росіян завдавати все більше і більше ударів”, - наголосив міністр.

Він зауважив, що енергетики відразу після обстрілів розпочали ремонти, однак з огляду на масштаби руйнувань, відновлення потребуватиме певного часу.
Герман Галущенко закликав ЄС розробити список наджорстких заходів, які будуть застосовані автоматично, якщо цей російський терор триватиме і надалі.
Міністр підкреслив важливість призупинення прав і привілеїв росії в рамках МАГАТЕ. Зокрема, він закликав європейську спільноту переоцінити співпрацю з росатомом з точки зору енергетичної безпеки ЄС та не розпочинати нові проєкти з російською компанією та її дочірніми структурами.
Крім того, потрібно чітко вказати роль і відповідальність росатому в окупації ЗАЕС і плануванні атак на всі українські атомні об'єкти.
Як повідомлялося, російський ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі. Через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.