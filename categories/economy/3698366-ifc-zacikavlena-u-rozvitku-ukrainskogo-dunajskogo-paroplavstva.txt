Керівництво «Українського дунайського пароплавства» продовжує перемовини з представниками IFC щодо спільних інвестиційних проєктів.

Як передає Укрінформ, про це повідомив генеральний директор УДП Дмитро Москаленко в Фейсбуці.
«У Відні відбувся черговий етап перемовин з представниками віденського офісу IFC (Міжнародна фінансова корпорація). Консультації з цією структурою Світового банку розпочались ще у минулому році. IFC спеціалізується на залученні інвестиції у економіку країн, що розвиваються, і зацікавлена у спільних проєктах з УДП, адже річкова логістика - важлива складова сталого розвитку та європейської інтеграції нашої країни», - йдеться в повідомленні.
За словами очільника компанії, під час зустрічі він поінформував присутніх про виконання задач, важливих для залучення інвестицій. Зокрема, йшлося про старт проєкту модернізації тягового флоту УДП, оптимізацію корпоративної структури підприємства, створення бізнес-моделі, яка гарантуватиме пароплавству стабільний вантажопотік як у середньостроковій, так і у довгостроковій перспективі.
За словами Москаленка, однією з умов реалізації спільного інвестиційного проєкту є безперешкодна робота УДП з гарантією невтручання в діяльність підприємства силових структур, а також трансформація компанії у контексті задекларованого українським урядом курсу на роздержавлення економіки.
Найближчим часом консультації будуть продовжені вже на рівні профільного міністерства.
Як повідомлялося, міністр фінансів України Сергій Марченко спільно з керуючим директором Міжнародної фінансової корпорації (IFC) Махтарем Діопом обговорили у Вашингтоні перспективи розширення співпраці між Україною та IFC у залученні фінансування на відбудову країни та підтримку українського бізнесу.
Фото: Дмитро Москаленко, Фейсбук