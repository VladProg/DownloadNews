Посли ЄС напружено працювали вночі над новим пакетом санкцій проти росії, продовжують працювати над ним з самого ранку, але вже є зрозумілим, що Рада ЄС досягла принципового погодження навколо нових секторальних економічних та індивідуальних санкцій.

Про це у середу під час виступу на пленарному засіданні Європейського парламенту у Страсбурзі заявив Високий представник ЄС Жозеп Боррель, повідомляє кореспондент Укрінформу.
«Від імені Ради ЄС хочу повідомити вам, що разом з Єврокомісією ми відпрацювали новий пакет загальних та особистих санкцій. Coreper (Рада постійних представників ЄС – ред.) та посли напружено працювали над цим минулої ночі, вони продовжують зустріч сьогодні зранку, і вже до кінця цього пленарного засідання ми будемо мати згоду в межах Ради ЄС та ухвалення спільних пропозицій, що були представлені Єврокомісією», – заявив Жозеп Боррель.
Він подякував президенту Єврокомісії та іншим колегам за лідерство у процесі підготовки нового пакету санкцій проти росії.
Високий представник ЄС висловив переконання, що секторальні економічні та особисті санкції дозволять надалі обмежити російські експортні спроможності, знизити технологічні спроможності російської промисловості у підтримці російської «машини війни».
Своєю чергою президентка Європейської Комісії Урсула фон дер Ляєн привітала досягнення згоди країн-членів Європейського союзу щодо восьмого пакета санкцій проти росії.
Про це вона написала у Твіттері.
«Я вітаю сьогоднішню згоду держав-членів щодо восьмого пакета санкцій. Ми рухалися швидко і рішуче. Ми ніколи не погодимося ні на фіктивні референдуми путіна, ні на будь-яку анексію України. Ми налаштовані й надалі змушувати кремль платити», — зазначила вона.
Як повідомлялося, 5 жовтня у Страсбурзі відбувається пленарне засідання Європейського парламенту, присвячене реагуванню на ескалацію російської агресії проти України.
6 жовтня у Празі розпочнеться дводенний неформальний саміт ЄС, який, серед іншого, розгляне пакет санкцій, що буде погоджений сьогодні на рівні послів.
Іншими питаннями неформального саміту ЄС 6-7 жовтня в столиці головуючої в ЄС Чеської Республіки будуть ініціатива створення Європейської політичної спільноти, а також комплекс проблем, пов’язаних із російською агресією проти України, включаючи продовження підтримки України у її боротьбі з російським вторгненням, шляхи подолання енергетичної кризи в ЄС та реагування на зростання цін на глобальному ринку енергії та продовольства.