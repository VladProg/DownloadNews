Національне агентство з питань запобігання корупції (НАЗК) внесло швейцарську корпорацію Nestle до переліку міжнародних спонсорів війни.

Як передає Укрінформ, про це повідомляє НАЗК.
«Швейцарська корпорація Nestle є одним із найбільших виробників продуктів харчування у світі, вона веде бізнес у 187 країнах світу. Попри російську агресію Nestle продовжує працювати в РФ, постачати товари агресору та розширювати свою російську виробничу базу», - зазначили в агентстві.
У НАЗК нагадали про те, що Nestle виробляє розчинну каву, мінеральні води, шоколад, морозиво, молочні продукти, дитяче харчування, корм для домашніх тварин та інші товари. По всьому світу у лінію продукції компанії входить понад 2000 брендів – від легендарних і всесвітньо відомих до популярних локальних торгових марок. Основні торгові марки: KitKat, Nescafé, Nesquik, Nestea та інші. Станом на початок 2022 року швейцарська корпорація мала у Росії сім фабрик.
«Попри те, що прибуток від російського ринку становить лише трохи більш як 2% від діяльності всього Nestle, компанія і досі не наважилася вийти з ринку держави-терориста. У Nestle пояснюють це необхідністю забезпечення населення Росії товарами першої необхідності, а також турботою про своїх російських співробітників. У Nestle в Росії працює понад 7000 співробітників. Це є суттєвою підтримкою для економіки держави-терориста», - зазначили у НАЗК.
В РФ Nestle представлена через ТОВ “Нестле Росія”. У 2021 році вона сплатила податків на понад 25 млн дол. США. Однак Nestle так і не опублікувала дані про свої доходи та сплачені податки за 2022 рік. У квітні 2023 року керівництво ТОВ «Нестле Росія» звернулося до мінфіну РФ з проханням вжити необхідних заходів для обмеження відкритого доступу до результатів діяльності та фінансової звітності дочірніх компаній товариства, які містяться в державному інформаційному ресурсі фінансової звітності.
«Однак відомо, що у 2022 році Nestle імпортувало до Росії напівфабрикатів та сировини на 374 млн дол. США, а за 9 місяців 2023 року на 271 млн дол. США.
Після початку повномасштабного вторгнення РФ в Україну у компанії заявили про призупинення експорту та імпорту в Росію, за винятком товарів першої необхідності. Проте полиці російських магазинів досі переповнені їхньою продукцією. Серед доступних продуктів: сніданки Bystrow, супи і бульйонні кубики Maggi, корм для тварин Purina, шоколадні батончики, кава Nespresso», - підкреслили у НАЗК.
Крім того, в жовтні 2022 року компанія під виглядом сухої молочної суміші завозила на територію Росії технічне обладнання, про що свідчить судове провадження арбітражного суду м. Москва № А40-24044/2023. Тобто, компанія завозить не лише сировину для товарів першої необхідності, а й намагається приховано направляти до Росії технологічне обладнання для розвитку власного бізнесу.
«Це доводить, що історія нічому не навчила швейцарську корпорацію Nestle. Ще під час Другої світової війни компанія працювала на два фронти, постачаючи свою продукцію до складу сухих пайків німецької армії і водночас експортуючи її до країн антигітлерівської коаліції.
Отже, залишаючись в РФ, Nestle вкотре показує усьому світу, що співпрацювати з агресором – нормально. А самій Росії демонструє, що вона й досі інтегрована у світові процеси, попри воєнні злочини та вбивства тисяч українців», - наголосили у НАЗК.
Як повідомлялося, Національне агентство з питань запобігання корупції внесло до переліку міжнародних спонсорів війни три найбільші китайські нафтогазові компанії - China National Offshore Oil Corporation (CNOOC Group), China Petrochemical Corporation (Sinopec Group) та China National Petroleum. Corporation (CNPC).