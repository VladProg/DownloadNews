Міністерство фінансів вітає підприємців із професійним святом і наголошує на важливості державної підтримки бізнесу.

Про це сказав заступник міністра фінансів з питань європейської інтеграції, голова ради Фонду розвитку підприємництва Юрій Драганчук, коментуючи результати інформаційної кампанії «5-7-9%: Успішні попри війну», передає кореспондент Укрінформу.
«Сприяння активності бізнесу, його прагнення до успіху попри війну – важливі чинники нашої фінансової стабільності та подальшого відновлення країни. Уряд досягає цієї мети, зокрема, завдяки державній програмі підтримки мікро-, малого та середнього підприємництва «Доступні кредити 5-7-9%», - зазначив Драганчук.
За його словами, за час дії воєнного стану в Україні укладено понад 36 тисяч кредитних договорів на загальну суму близько 140 млрд гривень.
«Програма є рушійною силою розвитку малого бізнесу і суттєвою допомогою банківському сектору, які спрямовують свої зусилля на підтримку економіки держави та наближення нашої перемоги над підступним ворогом», – підкреслив Драганчук.
Своєю чергою виконавчий директор Фонду розвитку підприємництва, що реалізує програму, Андрій Гапон зауважив, що завдяки 25-річному досвіду фонду з реалізації кредитних програм банківського партнерства у співпраці з ЄС та урядом Німеччини через KfW вдалося швидко та ефективно запровадити доступне кредитування бізнесу. Програма стала суттєвою підтримкою для бізнесу і "загалом для фінансової стабільності держави" спочатку в умовах пандемії й зараз, під час війни, наголосив він.
Гапон зауважив, що однією з останніх популярних новацій програми стала можливість використання лізингу – «Доступний лізинг 5-7-9%».
Як повідомлялося, урядова програма «Доступні кредити 5-7-9%» діє понад три роки, на сьогодні до неї долучені 45 уповноважених банків.
Від часу старту держпрограми підприємці отримали близько 71 тис. кредитів на загальну суму майже 227 млрд грн, з яких 48 тис. – від банків державного сектору економіки на понад 100 млрд гривень.
День підприємця відзначається в Україні у першу неділю вересня.