В Україні суттєво погіршилися податкові умови для ведення бізнесу - тільки з блокуванням податкових накладних зіткнулися майже половина вітчизняних підприємців.

Про це в ефірі загальнонаціонального телемарафону наголосив економічний експерт, співзасновник громадянської платформи «Нова Країна» Андрій Длігач.
«Для малого та середнього бізнесу зараз суттєво погіршені податкові умови. Близько 50% українських бізнесів, згідно з нашими дослідженнями, наразі потерпають від блокування податкових накладних», - зазначив експерт.
За словами Длігача, держава наразі гальмує розвиток української економіки, не втручаючись у дії Податкової служби.
«На сьогодні ми маємо 5 млн безробітних українців, а держава через податкову службу прибирає «зайві» 160 млрд грн у бізнесу, просто блокуючи податкові накладні, вимагаючи передоплату податку на прибуток та інше. Відповідно, бізнес, який зараз шукає експортні шляхи, який готовий інвестувати в країну та створювати робочі місця, не має для цього змоги», - наголосив економіст.
Він підкреслив, що українська економіка вкрай потребує ефективних заходів для відновлення та розвитку. І низка урядових рішень для сприяння цього вже реалізується: йдеться про дерегуляцію, малу приватизацію.
«Але головне, що залишається і що ми маємо зробити для українського бізнесу, це навести лад в податковій сфері», - підкреслив Длігач.
Як повідомлялося, Спілка українських підприємців (СУП) звернулася до Президента України з пропозицією посприяти врегулюванню проблемних питань бізнесу, пов’язаних із блокуванням податкових накладних. У СУП зазначають, що наразі Державною податковою службою безпідставно заблоковано понад 2 млн податкових накладних. Крім того, майже 11 тис. платників податку на додану вартість отримали статус ризикового платника податків, який унеможливлює подальшу діяльність бізнесу та призводить до його руйнування та банкрутства.