Національна комісія, що здійснює державне регулювання у сферах енергетики та комунальних послуг (НКРЕКП), проведе позапланові виїзні перевірки 12 операторів системи розподілу електроенергії через скарги споживачів на недотримання графіків відключень.

Як передає Укрінформ, про це повідомляє пресслужба регулятора.
"НКРЕКП проведе позапланові виїзні перевірки АТ «Вінницяобленерго», ПрАТ «Волиньообленерго», ПрАТ «Закарпаттяобленерго», ПрАТ «ДТЕК Київські електромережі», ПрАТ «ДТЕК Київські регіональні електромережі», ПрАТ «Львівобленерго», АТ «ДТЕК Одеські електромережі», ВАТ «Тернопільобленерго», АТ «Хмельницькобленерго», ПАТ «Черкасиобленерго», АТ «Чернівціобленерго» та АТ "Полтаваобленерго", - йдеться у повідомленні.
Зазначається, що підставою для проведення перевірок стали звернення побутових споживачів про недотримання обленерго графіків відключень від електропостачання. Зокрема, йдеться про нерівномірність розподілу відключень та про неповідомлення споживачів про відключення (або надання неактуальної інформації).
При цьому найбільше скарг надійшло на Полтаваобленерго - від 19 споживачів (включаючи одне колективне звернення), на ДТЕК Київські електромережі, ДТЕК Київські регіональні електромережі - по 14 скарг. На Вінницяобленерго, Волиньобленерго, Тернопільобленерго, Хмельницькобленерго, Черкасиобленерго та Чернівціобленерго надійшло по одній скарзі.
НКРЕКП наголошує, що відповідно до вимог законодавства при застосуванні аварійного розвантаження ОСР не повинен допускати дискримінацію між користувачами та має забезпечувати максимально можливий рівномірний розподіл обсягів зниження споживання між споживачами.
Як повідомлялося, Державна інспекція енергетичного нагляду під час першого етапу позапланових перевірок операторів системи розподілу (обленерго) зафіксувала 193 порушення при застосуванні графіків відключень електроенергії.