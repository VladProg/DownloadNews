Україна залишається відданою реалізації Чорноморської зернової ініціативи й виступає за її продовження після завершення її терміну 22 листопада.

Як передає кореспондент Укрінформу у Нью-Йорку, про це заявив постійний представник України при ООН Сергій Кислиця на засіданні Ради Безпеки ООН у п’ятницю.
Він нагадав, що від моменту дії угоди з українських портів до країн Азії, Європи та Африки вирушило 362 судна з 8 млн тонн продовольства.
Україна продовжує співпрацю зі Всесвітньою продовольчою програмою ООН щодо збільшення обсягів продовольства, яке спрямовується до найбільш вразливих країн. Зокрема, 18 жовтня до порту Чорноморська прибув шостий суховантаж у рамках цієї програми для подальшого відправлення до Ємену, де населення потерпає від голоду.
"Експорт українського зерна вже вплинув на стабілізацію світового ринку, зниження цін та зменшення хаосу, спричиненого браком продовольства в усьому світі. Тому ми підтримуємо його продовження після 22 листопада, коли спливає 120-денний термін", - наголосив постпред.
Раніше повідомлялося, що росія надіслала ООН перелік вимог, у разі невиконання яких москва погрожує вийти з зернової угоди.
За даними Центру протидії дезінформації при РНБО, як «аргумент», щоб не продовжувати угоду в нинішньому її вигляді, кремлівська влада намагається використати результати сумнівного розслідування, яке у росії поспіхом провела фсб після вибуху на Кримському мосту.
Угоду щодо розблокування українських портів для вивезення зерна було підписано в Стамбулі 22 липня. Документ підписали з ООН та Туреччиною окремо Україна та росія. Її дія завершується 22 листопада.
Як повідомляв Укрінформ, у п’ятницю Рада Безпеки ООН розглянула ситуацію в Україні, зокрема використання росією іранських безпілотників проти цивільного населення та інфраструктури.