Південнокорейська компанія Hyundai Motor планує вийти з ринку росії та продати свої виробничі підприємства казахстанській компанії.

Про це повідомляє Reuters, передає Укрінформ.
Південнокорейська телевізійна мережа MBC повідомила, що переговори про продаж заводів Hyundai в росії перебувають на завершальній стадії, додавши, що автовиробник чекав остаточного схвалення російського уряду.
«Це правда, що тривають дискусії щодо продажу, але нічого не вирішено», – заявили в Hyundai Motor, повідомляє телеканал.
Торік Hyundai Motor призупинила роботу свого російського представництва. У березні автовиробник заявив, що розглядає «різні варіанти» для своєї роботи в росії.
Багато заводів у росії призупинили виробництво та звільнили працівників через брак високотехнологічного обладнання внаслідок санкцій та відтік західних виробників після того, як москва вторглася в Україну минулого року.
Hyundai Motor разом із дочірньою компанією Kia Corp входить до 10 найбільших світових автовиробників за обсягом продажів і виробляє близько 200 тис. автомобілів на рік у росії, що становить приблизно 4% світових виробничих потужностей.
Renault, Hyundai і Kia входили в трійку найбільш продаваних брендів в росії до повномасштабної війни в Україні. Тепер, коли глобальні гравці вийшли з російського ринку, їх замінили китайські бренди.
Як повідомлялося, Hyundai планує перейти на електромобілі до 2030 року.