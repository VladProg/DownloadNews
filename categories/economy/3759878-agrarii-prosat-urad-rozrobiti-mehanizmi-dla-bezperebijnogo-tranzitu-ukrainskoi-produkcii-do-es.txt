Всеукраїнська аграрна рада та аграрні асоціації, які входять до ГС «Всеукраїнський аграрний форум», та ГО «Союз виробників харчової промисловості України» просять Кабмін розробити спільно із представниками ЄС механізми, які б забезпечили ефективну роботу транзитних шляхів для української агропродукції.

Як передає Укрінформ, про це повідомляє пресслужба Всеукраїнської аграрної ради.
Зазначається, що у своєму зверненні аграрії закликають українську владу спільно з представниками держав-членів ЄС розробити механізми, які б забезпечили оперативну, прозору і ефективну роботу транзитних шляхів для української аграрної продукції.
“За останні 18 місяців Україна експортувала більше 85 млн т агро-харчової продукції, серед яких саме морськими шляхами було вивезено близько 32,5 млн т продукції. Відповідно, за цей же час через «Шляхи Солідарності» (сухопутними шляхами через сусідні до нас держави-члени Європейського Союзу) було експортовано 50 млн т української сільськогосподарської та харчової продукції. У цих умовах надзвичайно важливо розширити транзит української аграрної продукції через сусідні до нас держави-члени ЄС”, - йдеться у зверненні.
Аграрії наголошують, що враховуючи невизначеність щодо майбутнього продовження роботи Чорноморської зернової ініціативи, український аграрний сектор ризикує залишитись заблокованим всередині країни та бути витісненим зі світових ринків (країни Африки, Близького Сходу та Азії), які сьогодні все більше і більше потрапляють під російський вплив та пропаганду отримання «безкоштовного зерна».
Представники українського аграрного сектору, засуджують введення будь-яких односторонніх заборон зі сторони європейських країн по відношенню до української продукції. Продовження дії заборони на ввезення аграрної продукції до п’яти сусідніх держав-членів ЄС матиме негативний вплив на український аграрний сектор. В той же час, можливе обмеження транзиту цих культур територією сусідніх країн ЄС до третіх ринків спричинить катастрофічні наслідки для сектору.
«Ми підтримуємо розбудову вільної та відкритої торгівлі між Україною та її партнерами. Водночас, просимо приділити максимальну увагу питанню забезпечення ефективного транзиту. Згідно з даними експорту “Шляхами Солідарності”, обсяги експорту в серпні 2023 року все ще не досягли рівня березня цього ж року. В той же час, ми вважаємо, що співпраця та партнерство між Україною та державами-членами ЄС має великий потенціал, а тому наголошуємо на необхідності продовження пошуку конструктивних рішень щодо аграрного експорту”, - наголошується у листі.
Звернення направлене до: Прем’єр-міністра України Дениса Шмигаля, першого віцепрем''єр-міністра - міністра економіки України Юлії Свириденко, міністра розвитку громад, територій та інфраструктури України Олександра Кубракова, віцепрем'єр-міністра з питань європейської та євроатлантичної інтеграції України Ольги Стефанішиної, а також до міністра аграрної політики та продовольства України Миколи Сольського.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. Заборона була введена на місяць і 5 червня продовжена до 15 вересня 2023 року.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи. При цьому, деякі країни-ініціатори цієї заборони заявляють, що продовжать обмеження імпорту української агропродукції, навіть якщо Єврокомісія ухвалить рішення про його скасування.
Фото: Shutterstock/AURA88