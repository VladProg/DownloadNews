Україна веде переговори з Болгарією стосовно перспектив позитивного вирішення зернового питання.

Як передає Укрінформ, про це повідомляє пресслужба Мінекономіки за підсумками онлайн-зустрічі першого віцепрем’єр-міністра України - міністра економіки Юлії Свириденко з міністрм економіки та промисловості Болгарії Ніколою Стояновим.
«Уряд України має на меті вирішити питання тимчасової заборони на імпорт українського зерна до Болгарії. Ми ведемо діалог з болгарською стороною щодо причин і перспектив позитивного вирішення цієї ситуації для обох країн», - зазначила Свириденко.

Фото: Мінекономики

Міністр Нікола Стоянов, у свою чергу, висловив солідарність Україні щодо ситуації, в якій країна опинилась у зв’язку з повномасштабним вторгненням рф. Водночас, за його словами, через імпорт українського зерна і продовольства місцевим сільгоспвиробникам важко реалізувати власну продукцію і вони зазнають збитків. Однак, під заборону не підпадає транзит української продукції через Болгарію у країни ЄС.
Стоянов зазначив, що Болгарія очікує на рішення, за яким українська продукція не перевантажуватиме місцевий ринок, а буде гарантовано експортуватися до інших країн.
Сторони обговорили важливі аспекти цього питання, наразі діалог продовжується.
За інформацією Мінекономіки, наступного тижня консультації з цього питання відбудуться на рівні Ради Європейського Союзу і його робочих органів.
Як повідомляв Укрінформ, уряд Болгарії у середу, 19 квітня, запровадив тимчасову заборону на імпорт продуктів харчування з України, за винятком транзитних.