Росіяни за допомогою іранських дронів атакували інфраструктуру портів Дунайського кластера. Пошкоджено майже 40 тис. т продукції, яку очікували країни Африки, Китай, Ізраїль.

Про це повідомив віцепрем’єр-міністр з відновлення – міністр розвитку громад, територій та інфраструктури Олександр Кубраков у Фейсбуці, передає Укрінформ.
За його словами, росіяни завдали ударів по складах та елеваторах із зерном, яке знаходилось у портах Дунайського кластера. Пошкоджено майже 40 тис. т продукції, яку очікували країни Африки, Китай, Ізраїль. Найбільших руйнувань зазнав порт Ізмаїл.

Також пошкоджено морський вокзал та інфраструктуру Українського Дунайського пароплавства - ключового українського вантажоперевізника на Дунаї.
«Світ має чинити опір. Атаки на українські порти – загроза світу. Ми здатні захистити себе, наші сили ППО вміють ефективно застосовувати зброю. Нам потрібно її більше. Кожна установка – збережене життя. Швидкість та рішучість – це доля сильних», - додав Кубраков.
Як повідомлялось, ціни на пшеницю на Чиказький біржі підскочили на 4% після атаки Росії на порт Ізмаїл у ніч на 2 серпня. Пізніше вони зросли ще приблизно на 2,5%. Трейдери стурбовані ударом по глобальних поставках через витіснення України з ринку.
Фото: Олександр Кубраков / Фейсбук