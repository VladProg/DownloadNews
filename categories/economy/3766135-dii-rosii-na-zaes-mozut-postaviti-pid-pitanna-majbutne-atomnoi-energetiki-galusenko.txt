Дії росіян на Запорізькій атомній електростанції (ЗАЕС) загрожують ядерною катастрофою, що може поставити під питання майбутнє атомної енергетики.

Про це заявив міністр енергетики України Герман Галущенко на 67-ій сесії Генеральної конференції МАГАТЕ, передає Укрінформ із посиланням на Міненерго.
Він наголосив, що окупація росіянами ЗАЕС є прямою загрозою ядерній і радіаційній безпеці, навіть незначний інцидент, який станеться на ЗАЕС, буде означати кінець не тільки ядерного ренесансу, але й самого розвитку атомної енергетики.
"Усе, про що ми говорили як про майбутнє атомної галузі, може стати минулим. Перспективи ядерного відродження вирішуються сьогодні в Україні", - зазначив міністр.
Галущенко підкреслив, що міжнародна спільнота має повернутися до дотримання 7 стовпів забезпечення ядерної безпеки, загрози для яких сьогодні навмисно створює один із членів МАГАТЕ.
Так, Рада керуючих МАГАТЕ ухвалила три резолюції щодо України, вимагаючи від Росії негайно припинити всі дії проти та на ЗАЕС та будь-якому іншому ядерному об’єкті в Україні, повернути Україні контроль над ЗАЕС для забезпечення її безпечної експлуатації. Однак агресор ці резолюції не виконує.
"Український підхід такий: повна деокупація станції, її передача під контроль МАГАТЕ та реальне посилення ролі організації; повернення до семи незамінних стовпів ядерної безпеки та забезпечення їх дотримання, а також демілітаризація зони навколо ЗАЕС", - запропонував Галущенко.
Як повідомлялося, Генеральна конференція Міжнародного агентства з ядерної енергії затвердила призначення Рафаеля Маріано Гроссі генеральним директором агентства на наступні чотири роки.
Фото: Міненерго