Національний банк дозволив інвесторам-нерезидентам репатріювати за кордон відсотки за облігаціями внутрішньої державної позики (ОВДП), отримані після 1 квітня 2023 року.

Як передає Укрінформ, про це повідомляє пресслужба НБУ.
"З огляду на необхідність мінімізації ризиків для макрофінансової стабільності України в умовах війни Національний банк вимушений актуалізувати ухвалене у травні 2022 року рішення щодо надання можливості нерезидентам репатріювати за кордон з 1 квітня 2023 року кошти, інвестовані в облігації внутрішньої державної позики (ОВДП)", - йдеться в повідомленні.
Зазначається, що, враховуючи консультації з Міжнародним валютним фондом та Міністерством фінансів України, НБУ вирішив, що оптимальним за поточних умов буде забезпечення можливості для іноземних інвесторів переказувати за кордон кошти, отримані від сплати відсотків за ОВДП після 1 квітня 2023 року.
Натомість НБУ відкладає ухвалення аналогічного рішення щодо можливості репатріювати основну суму, вкладену у внутрішні держоблігації, до суттєвого зниження безпекових і макроекономічних ризиків.
За оцінками Національного банку, обсяг сплати відсотків за ОВДП перед інвесторами-нерезидентами в період із 1 квітня й до кінця 2023 року становитиме близько 120 млн дол. США (в еквіваленті за офіційним курсом НБУ). Ця сума може збільшитися в разі додаткової купівлі інвесторами-нерезидентами ОВДП з виплатою відсотків після 1 квітня 2023 року, але це не спричинить значного тиску на міжнародні резерви України.
Водночас Нацбанк розраховує, що можливість репатріації відсотків створить стимули для нерезидентів реінвестувати отриману основну суму і накопичені гривневі кошти в нові облігації.
Як повідомляв Укрінформ, Національний банк України 7 квітня скоригує операційний дизайн монетарної політики.
Фото: НБУ