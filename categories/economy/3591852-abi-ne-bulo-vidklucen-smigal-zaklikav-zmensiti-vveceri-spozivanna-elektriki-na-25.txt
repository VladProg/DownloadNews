Щоб уникнути планових відключень електроенергії українцям треба досягти свідомого зменшення її споживання з 17 до 22 години загалом по Україні на 25%.

Про це Прем’єр-міністр Денис Шмигаль сказав на засіданні уряду, повідомляє Укрінформ.
«Ми вдячні всім українцям, які вчора та позавчора ввечері свідомо зменшили споживання електроенергії. Сумарно економія склала 10%. Ми також дякуємо мерам, головам громад, які відповідально поставилися до зменшення електроспоживання в громадах. З метою уникнення планових відключень ми маємо досягти свідомого зменшення споживання електроенергії з 17 до 22 години загалом по Україні на 25%», - сказав Шмигаль.
Він звернувся до бізнесу з проханням долучитися до свідомого споживання й у зазначений період, з 17 до 22 години, вимикати зовнішню світлову електрорекламу та інші енерговитратні прилади. Такий підхід дозволяє мінімізувати застосування графіків відключення. «Після увімкнення опалення ми закликаємо заощадливо використовувати газ і вугілля. Так, це означатиме зменшення температури у квартирах. Мінімально допустиме значення цієї зими буде 16 градусів, а середнє - 18 градусів. Це необхідність і це наш внесок у перемогу. Адже від кожного з нас залежить, як ми пройдемо цю зиму», - сказав Шмигаль.
Важливо розуміти, додав Шмигаль, що росіяни будуть намагатися використовувати холод як свою зброю.
«У їхній хворій уяві українці, які сидять декілька годин без світла, — це і є перемога. Вони думають, що так змусять нас капітулювати. Цього не буде», - підкреслив глава уряду.
Як повідомляв Укрінформ, зранку 10 жовтня росія здійснила масовану ракетну атаку по території України, унаслідок якої загинуло 19 людей, понад сто отримали поранення. Постраждали обʼєкти критичної інфраструктури в столиці та інших регіонах. У вівторок та середу росія продовжила ракетні обстріли України.