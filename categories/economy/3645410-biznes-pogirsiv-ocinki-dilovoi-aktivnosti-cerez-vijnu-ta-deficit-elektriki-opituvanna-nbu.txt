Бізнес погіршив оцінки ділової активності через терористичні атаки та дефіцит електроенергії внаслідок масштабних обстрілів енергооб'єктів.

Як передає Укрінформ, про це повідомляє пресслужба НБУ.
"У грудні бізнес продовжив послаблювати оцінки щодо своєї економічної діяльності. Посилення негативних наслідків активних бойових дій, ризик подальших терактів проти критичної інфраструктури та тривале її відновлення, скорочення виробництва, зниження реальних доходів населення ускладнили економічну активність та вплинули на погіршення очікувань підприємств усіх секторів, які беруть участь у щомісячних опитуваннях Національного банку", - йдеться в повідомленні.
Зазначається, що у грудні 2022 року ІОДА знизився до 42,1 із 42,7 у листопаді.
Підприємства промисловості погіршили негативні оцінки власних економічних перспектив через перебої з енергопостачанням: секторальний індекс у грудні знизився до 43,4 порівняно з 44,1 у листопаді.
Респонденти погіршили очікування щодо обсягів виготовленої продукції та обсягів незавершеного виробництва. Водночас очікування щодо обсягів нових замовлень на продукцію, зокрема експортних, були менш песимістичні.
Дещо пом’якшились очікування щодо зростання цін на сировину та матеріали, а також цін на продукцію власного виробництва.
Підприємства будівництва мали найстриманіші серед інших секторів економіки оцінки щодо своєї діяльності через низький попит на житло, зростання виробничих витрат, перебої з енергопостачанням, а також сезонний фактор: секторальний індекс становив 35,6 (у листопаді – 41,0).
Респонденти суттєво погіршили очікування щодо обсягів нових замовлень та обсягів закупівлі сировини та матеріалів. Погіршилися оцінки щодо обсягів виконаних будівельних робіт.
Підприємства торгівлі у грудні посилили негативні оцінки щодо своєї економічної діяльності на тлі відключення електроенергії та послаблення споживчого попиту внаслідок скорочення доходів населення: секторальний індекс знизився до 42,1 порівняно з 45,2 у листопаді.
Респонденти погіршили оцінки щодо обсягу товарообороту та обсягів закупівлі товарів для продажу. На тлі високих очікувань щодо зростання цін постачальників і темпів зростання вартості товарів, закуплених для продажу, підприємства торгівлі й надалі налаштовані на зниження торговельної маржі.
Підприємства сфери послуг дещо пом’якшили, проте зберегли песимістичні оцінки своїх економічних результатів, зважаючи на неможливість налагодження повноцінної логістики та слабкий попит: секторальний індекс становив 41,8 порівняно з 40,0 у листопаді.
Підприємства всіх секторів, залучених до опитування, налаштовані на подальше скорочення загальної чисельності працівників, найпесимістичніші очікування – у секторі будівництва.
Щомісячне опитування підприємств проводилося з 5 до 22 грудня 2022 року. В опитуванні взяли участь 433 підприємства. Серед опитаних підприємств 46% – компанії промисловості, 27,7% – сфери послуг, 21,9% – торгівлі, 4,4% - будівництва; 30,7% респондентів – великі підприємства, 31,6% – середні, 37,6% – малі.