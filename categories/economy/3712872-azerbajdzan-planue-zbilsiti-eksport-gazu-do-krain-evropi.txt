Баку збирається збільшувати обсяги експорту власного блакитного палива до країн Європи, щоб уже до 2027 року вийти на постачання обсягом, щонайменше, 20 мільярдів кубометрів.

Про це заявив президент Азербайджану Ільхам Алієв під час проведення азербайджано-литовського бізнес-форуму у Вільнюсі, передає Укрінформ із посиланням на пресслужбу президента Азербайджану.
Алієв нагадав, що у липні минулого року Європейська комісія та Азербайджан підписали Меморандум про взаєморозуміння щодо стратегічного партнерства в енергетичній сфері.
"На основі цього меморандуму ми маємо подвоїти наші постачання природного газу до Європи до 2027 року. У 2021 році наші поставки природного газу до Європи становили вісім мільярдів кубометрів, цього року цей показник дорівнюватиме 12 мільярдам кубометрів, а до 2027 року, я думаю, - 20 мільярдам кубометрів", - зазначив Алієв.
"Вважаю, що це мінімум, оскільки потенціал є . Ми видобуваємо більше природного газу з родовищ. Незабаром оголосимо про важливий видобуток на одному з великих родовищ Каспію", - додав президент.
Алієв зазначив, що Азербайджан, як надійний постачальник до Європи, сьогодні експортує нафту, природний газ та електроенергію, Баку також планує експортувати водень, зокрема, "зелений", що є частиною спільних стратегічних рамок нашої співпраці з ЄС.
За словами Алієва, сприятливе інвестиційне середовище Азербайджану сприятиме, в майбутньому, диверсифікації економіки, що зменшить залежність від енергетичного сектору.
Як повідомляв Укрінформ із посиланням на виконавчого директора ДТЕК Дмитра Сахарука, в Україні є запаси комерційного газу, щоб розпочати частковий експорт, але для цього потрібно створити прозорі та ефективні правила його продажу.