Міжнародний валютний фонд створив для України Фонд розбудови спроможностей, в який від донорів вже надійшло $14 млн.

Про це повідомив голова Національного банку Андрій Пишний у Фейсбуці, передає Укрінформ.
«МВФ оголосив про запуск Фонду розбудови спроможностей для України. Він охопить потреби реалізації плану з розвитку потенціалу нашої країни, успішного здійснення реформ», - йдеться в повідомленні.
Пишний підкреслив, що у двох останніх меморандумах України з МВФ, зокрема, йдеться про те, що основний фокус програми буде на збереженні макроекономічної, зовнішньої та фінансової стабільності для того, щоб зміцнити спроможність України на її шляху до перемоги.
За словами очільника НБУ, на цьому шляху важливими є кілька напрямів – міжнародна фінансова допомога, реформування української економіки, зміцнення інституційної спроможності органів влади. І за кожним із них важливими складовими є ритмічність, своєчасність та повнота. Реформи в Україні та зміцнення спроможності мають відбуватися постійно, без зупинки, із залученням найкращого світового досвіду.
«МВФ вкотре підтвердив своє лідерство у процесі мобілізації фінансової допомоги для України. Наразі донори вже виділили 14 млн дол. Ціль – зібрати 65 млн дол. Я вдячний Фонду в особі Гіти Гопінат, яка відзначила наші успіхи, я вдячний урядам країн-партнерів за таку непохитну позицію, за слова «підтримуватимемо стільки, скільки знадобиться», - додав Пишний.
Як повідомлялося, у Марокко 9 жовтня стартували Щорічні збори МВФ і Світового банку. Серед найважливіших тем - вплив російської війни на глобальну економіку, продовження фінансової підтримки України, виклики для продовольчої безпеки.