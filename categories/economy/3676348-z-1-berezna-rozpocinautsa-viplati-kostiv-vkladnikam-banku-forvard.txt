Фонд гарантування вкладів фізичних осіб з 1 березня 2023 року розпочинає виплати коштів вкладникам банку АТ «Банк Форвард».

Як передає Укрінформ, про це повідомляє пресслужба Фонду гарантування.
«З 1 березня 2023 року Фонд гарантування вкладів фізичних осіб (далі – Фонд) розпочинає виплати коштів вкладникам АТ «Банк Форвард»: за договорами банківського вкладу, строк дії яких закінчився до 7 лютого 2023 року включно та за договорами банківського рахунку (поточні рахунки)», - йдеться в повідомленні.
Зазначається, що кошти вкладникам АТ «Банк Форвард» за цими договорами відшкодовуються в повному розмірі вкладу, включаючи відсотки, нараховані станом на кінець дня 7 лютого 2023 року. Вклади в іноземній валюті відшкодовуються у гривні, перераховані за курсом НБУ станом на кінець дня 7 лютого 2023 року.
Виплати коштів вкладникам здійснюються через банки-агенти Фонду, що підключені до Автоматизованої системи виплат Фонду. Отримати відшкодування вкладники можуть безпосередньо у відділенні одного із банків-агентів Фонду або дистанційно, без фізичного відвідування відділення банку.
Дистанційні виплати здійснюють 4 банки-агенти: АТ КБ «ПриватБанк», АБ «Укргазбанк», АБ «Південний» та АТ «ПУМБ».
Як повідомляв Укрінформ, 7 лютого 2023 року Правління Національного банку України ухвалило рішення віднести АТ «Банк Форвард» до категорії неплатоспроможних.