Глобальна економіка продовжує переживати серйозні виклики, спричинені вторгненням рф в Україну, посиленням тиску інфляції та економічним спадом у Китаї, що змусило МВФ погіршити прогноз економічного зростання на наступний рік.

Про це заявив у вівторок під час презентації доповіді «Перспективи світової економіки» головний економіст Фонду П’єр-Олів’є Горінчас, передає власний кореспондент Укрінформу.
«Наш прогноз на нинішній рік залишається незмінним – на рівні 3,2%, однак прогноз на 2023 рік знизився до 2,7%, що на 0,2 відсоткових пункти нижче, ніж прогнозувалося в липні», - зауважив головний економіст МВФ.
Причому, як зазначається у доповіді Фонду, з імовірністю один до чотирьох рівень глобального ВВП в 2023 році може впасти нижче 2%.
«Більше ніж третина світової економіки зазнає скорочення цього й наступного року, а три найбільші економіки світу – США, Євросоюз і Китай продовжать відчувати тенденцію спаду. Отже, найгірше ще попереду, і для багатьох людей 2023 рік буде схожим на рецесію», - зауважили у МВФ.

При цьому зазначається, що вторгнення рф в Україну продовжує суттєво дестабілізувати світову економіку. Ціни на газ у Європі зросли більше ніж у чотири рази з 2021 року, причому рф скоротила поставки – і це посилює перспективи дефіциту енергопостачання нинішньої зими та після неї. Крім того, агресія рф підштовхнула ціни на продовольство на світових ринках.
Тим часом зростання тиску інфляції потягнуло за собою швидке й синхронне посилення монетарних обмежень – разом із потужним підвищенням курсу долара США до більшості інших валют.
«Жорсткіші глобальні монетарні й фінансові умови впливатимуть на економіку, що зменшить попит і допоможе поступово приборкати інфляцію. Однак поки що ціновий тиск виявляється досить стійким і залишається головним джерелом занепокоєння для політиків»,- підкреслили у Фонді.
За прогнозами МВФ, глобальна інфляція досягне піку в кінці 2022 року, але залишатиметься високою довше, ніж очікувалося раніше, знизившись до 4,1 відсотка в період до 2024 року.
Паралельно, в Китаї часті локдауни в межах політики нульового поширення COVID-19 негативно вплинули на економіку, особливо в другому кварталі 2022 року. Крім того, сектор нерухомості, який охоплює приблизно п’яту частину національної економіки, швидко слабшає. «З урахуванням масштабів економіки Китаю та її важливості для глобальних ланцюгів поставок, це суттєво обтяжуватиме світову торгівлю та економічну активність»,- зауважили у МВФ.
Як повідомляв Укрінформ, цього тижня в Вашингтоні проходять збори МВФ і Світового банку, де збираються глави урядів та профільних міністерств країн-членів, у тому числі, України.