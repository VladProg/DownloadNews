Гендиректорка СОТ Нгозі Оконджо-Івеала занепокоєна посиленням ризиків поділу світової економіки на два торгові блоки через зростання геополітичного суперництва між Китаєм і США.

Про це вона сказала в інтерв’ю Yonhap під час візиту до Сеула, передає Укрінформ.
Очільниця СОТ, зокрема, висловила стурбованість практикою френдшорінгу (від англ. friendshoring, мережа постачальників із дружніх країн, які поділяють одні цінності щодо роботи у глобальній економіці), що, на її переконання, не тільки підриває світову торгівлю, але й може призвести до величезних економічних втрат і різкого скорочення ВВП країн через ризик поділу світової економіки на два торгові блоки внаслідок китайсько-американської геополітичної конкуренції.
«СОТ є єдиним форумом, де Китай і США можуть зустрітися один з одним і обговорити свої проблеми. Ось чому багатосторонність важлива, бо навіть коли між країнами-членами організації є геополітична напруженість, у них має бути місце, де вони все ще можуть говорити один до одного», - сказала Оконджо-Івеала.
Вона вважає, що ключову роль у зменшенні напруженості у міжнародній торгівлі може відіграти Південна Корея.
«Я вважаю, що Корея займає дуже хороші позиції як лідер і світовий символ торгівлі, оскільки вона має дружні відносини, відносно дружні, з цими двома країнами. Корея може використати цей чинник, аби спілкуватися з обома сторонами та допомогти переконати їх, що напруженість не приносить користі», - зазначила очільниця СОТ.
За її словами, Корея «насправді може бути корисною» для стабілізації світової торгівлі, оскільки її економічне зростання, що базується на експорті, найкраще відображає економічні вигоди багатостороннього механізму.
Як відомо, США намагаються обмежити доступ Китаю до передових технологій, зокрема напівпровідникових інтегральних схем, шляхом зміцнення відносин із союзниками та партнерами і впровадження окремих правил та заборон. Китай також зробив подібні кроки, що посилило занепокоєння порушенням стабільності глобальних ланцюжків поставок і зростанням ризиків для економічного зростання країн.
Фото: Yonhap