Національний банк України 10 листопада 2023 року вводить в обіг нову обігову пам’ятну монету "Антонівський міст" номіналом 10 гривень.

Як передає Укрінформ, про це повідомляє пресслужба НБУ.
"До річниці визволення Херсонщини від окупантів Національний банк відкарбував монету, яка щодня перебуватиме в обігу і символічно нагадуватиме про єднання, відвагу та витривалість українського народу в умовах російської агресії. Рік тому, під час втечі з правого берега Дніпра, війська агресора підірвали Антонівський міст, знищивши кілька його прогонів. І зараз він стоїть зруйнований, але з непохитною рішучістю очікує на Перемогу та повоєнне відновлення, щоб знову об’єднати правий та лівий береги незалежної і єдиної України", – наголосив голова Національного банку України Андрій Пишний.

Випуском пам’ятної монети "Антонівський міст" Національний банк продовжує практику карбування обігових пам’ятних монет з воєнної тематики. Зокрема, до кінця 2023 року планується введення в обіг ще однієї такої монети, що буде присвячена Збройним Силам України.
За своїми характеристиками обігова пам’ятна монета "Антонівський міст" ідентична звичайній обіговій монеті номіналом 10 гривень зразка 2018 року.
Реверс монети – тематичний та містить стилізоване зображення Антонівського мосту та річки Дніпро з висоти пташиного лету, а також транспортні розв’язки на обох кінцях мосту, що роблять його цікавим і оригінальним.
Аверс монети – ідентичний із аверсом обігової монети номіналом 10 гривень зразка 2018 року, на ньому в центрі, в обрамленні давньоруського орнаменту розміщені номінал монети, рік карбування та герб України.
Як і всі інші обігові монети України, обігова пам’ятна монета "Антонівський міст" є обов’язковою до приймання за її номіналом всіма фізичними та юридичними особами без будь-яких обмежень на всій території України за всіма видами платежів, а також для зарахування на рахунки, вклади, акредитиви та для виконання платіжних операцій.
Реалізація обігових пам’ятних монет як нумізматичної продукції банками-дистриб’юторами не здійснюватиметься. Національний банк підкріплюватиме обіговими пам’ятними монетами банки та СІТ-компанії для подальшої видачі їх клієнтам. Прийматися ці монети від клієнтів також будуть як звичайні обігові монети номіналом 10 гривень. Поступово в готівковий обіг буде введено майже 10 млн штук таких обігових пам’ятних монет.
Водночас частина тиражу обігової пам’ятної монети "Антонівський міст" буде сформована в спеціально оформлені ролики. До ролика входитиме 25 обігових пам’ятних монет "Антонівський міст". На сувенірному папері, у який запаковано кожний ролик, розміщено зображення Антонівського мосту над хвилями Дніпра та стилізоване зображення військової техніки. Тираж роликів – 20 тисяч штук.

Фото: НБУ