В Україні низька, як для другої декади квітня, температура повітря та зливові дощі призвели до перезволоження ґрунту, що затримує проведення весняно-польових робіт, зокрема сівбу ранніх ярих культур.

Як передає Укрінформ, про це з посиланням на інформацію Національної академії аграрних наук повідомляє пресслужба Міністерства аграрної політики та продовольства України.
Зазначається, що інтенсивні опади у вигляді затяжних дощів випали на всій території країни. За даними наукових установ НААН, у Київській області їх кількість становила 27,8 мм (146,3% середньобагаторічної норми), у Вінницькій – 22,3 мм (124% норми), у Львівській – 20,9 мм (131% норми), у Харківській – 20 мм (123% норми), у Житомирській області ґрунт також максимально насичений вологою.
При цьому, характерною особливістю цьогорічного квітня є не стільки загальна сума опадів, як практична відсутність бездощових сонячних днів, які необхідні для фізичного підсихання поверхні ґрунту, що на фоні незавершеності великого обсягу весняно-польових робіт створює дуже серйозні проблеми.
За даними науковців, ранні ярі зернові культури, висіяні у березні, перебувають у фазі «сходи». У цілому стан посівів - добрий. Разом з тим, на деяких полях з пониженням рельєфу вже четвертий тиждень поспіль спостерігаються долинки з водою, де рослини мають пригнічений стан, блідо-жовтий колір листя та характеризуються всіма ознаками вимокання.
В академії наголошують, що у зв’язку з метеорологічною ситуацією, яка склалася, однією із вкрай невідкладних робіт на посівах пшениці озимої та інших колосових культур є їхній захист від хвороб, шкідників та бур'янів.
Як повідомляв Укрінформ, станом на 21 квітня 2023 року українські аграрії всіма категоріями господарств вже посіяли 1, 005 млн га зернових та зернобобових культур.