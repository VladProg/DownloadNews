Українське виробництво в оборонно-промисловому комплексі зростає щомісяця, заходять також іноземні компанії.

Про це заявив Прем’єр-міністр Денис Шмигаль на пресконференції, повідомляє кореспондент Укрінформу.
"Зростання українського виробництва відбувається кожен місяць. Те, що стосується сфери ОПК", – наголосив Шмигаль.
Глава уряду зауважив, зокрема, що серед акцентів українського виробництва – дрони. Так, за його словами, проєкт "Українська армія дронів" повністю запущено, цьогоріч уряд профінансував його на 40 млрд грн, і фінасування триватиме.
Крім того, Прем’єр-міністр поінформував, що на український ринок заходять іноземні компанії.
"В Україну уже сьогодні, не очікуючи завершення війни, заходять іноземні компанії. Цілий ряд компаній з європейських країн – Німеччини, Великої Британії, інших європейських країн з нами уже співпрацюють, назвемо так, інвестори, але це наші партнери, які відкривають в Україні свої виробництва, свої ремонтні бази і підтримують нас тут", – підкреслив Шмигаль.
Як повідомляв Укрінформ, Президент Володимир Зеленський заявив про просування України у розвитку оборонно-промислового комплексу та анонсував проведення у жовтні military-tech форуму.