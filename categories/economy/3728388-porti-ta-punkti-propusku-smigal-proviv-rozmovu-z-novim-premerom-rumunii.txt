Прем'єр-міністр України Денис Шмигаль обговорив з новопризначеним прем’єр-міністром Румунії Марчелом Чолаку розширення логістичних можливостей між державами.

Про це Шмигаль повідомив у Телеграмі, передає Укрінформ.
«Обговорили розширення логістичних можливостей між нашими державами. Маємо потенціал збільшення транзиту втричі за рахунок розвитку пунктів пропуску, поромних переправ і морських та річкових портів. Запропонував опрацювати відповідні кроки на рівні урядів із застосуванням усіх найкращих європейських практик. Зокрема, з впровадженням спільного митного контролю, обміном баз даних та інших заходів», - написав він.

Шмигаль подякував за позицію уряду Румунії щодо підтримки вступу України в ЄС і НАТО, а також за допомогу на всіх рівнях під час повномасштабної війни.
«Очікуємо на подальший тісний діалог на користь наших країн», - підкреслив Шмигаль.
Як повідомлялося, парламент Румунії 15 червня висловив вотум довіри новому уряду країни на чолі з прем’єр-міністром Марчелом Чолаку.
До цього президент Румунії Клаус Йоганніс призначив лідера Соціал-демократичної партії Марчела Чолаку головою нового уряду в межах угоди про ротацію прем'єр-міністрів, що має на меті забезпечити політичну стабільність у країні.
Фото: Шмигаль/Телеграм