Польща в 2022 році виділила на допомогу Україні та українцям близько 1% від ВВП країни - до 30 млрд злотих (майже 7 млрд дол.).

Про це в інтерв'ю радіо ZET повідомила міністр фінансів Польщі Магдалена Жечковська, передає Укрінформ.
“Ці кошти – це близько 1% від ВВП країни, це майже 30 млрд злотих (7 млрд дол.)”, - поінформувала Жечковська, додавши, що це стосується минулого року.
Вона зазначила, що це кошти з бюджету країни, органів місцевого самоврядування, а також частково військова допомога.
На запитання, чи в цьому році ця допомога буде на тому ж рівні, як торік, міністр зауважила, що це залежатиме від рівня військової допомоги і кількості українських біженців у Польщі. За її словами, станом на сьогодні громадян України, які прибули до Польщі після початку повномасштабного вторгнення росії в Україну, є приблизно мільйон.
Жечковська підкреслила, що допомогу українцям потрібно надавати й надалі з моральної точки зору, оскільки таким чином Варшава підтримуємо боротьбу Києва за демократію і європейські цінності.
Водночас міністр фінансів звернула увагу, що 780 тис. українців у Польщі працюють, ведуть бізнес, таким чином роблячи свій внесок у розвиток економіки країни.
Як повідомлялося, нещодавно віцепрем'єр, міністр національної оборони Польщі Маріуш Блащак в інтерв'ю Укрінформу заявив, що від початку повномасштабного вторгнення росії в Україну Польща надала Україні військової допомоги на 2,2 млрд євро.
Станом на сьогодні в Польщі можуть перебувати понад 2,5 млн громадян України, з яких приблизно мільйон прибув після 24 лютого 2022 року.