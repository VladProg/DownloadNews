Комітет Верховної Ради з питань аграрної та земельної політики 6 жовтня підтримав урядовий законопроєкт про географічні зазначення спиртних напоїв (№ 6480), підготовлений до другого читання.

Як передає Укрінформ, про це повідомляє пресслужба Міністерства аграрної політики та продовольства.
Зазначається, що законопроєкт №6480 був ухвалений у першому читанні 29 липня та отримав 231 пропозицію та правку, з яких переважну більшість враховано повністю.
Здебільшого правки стосувалися редагування термінологічного апарату, і теперішня редакція максимально наближена до формулювань Регламенту (ЄС) № 2019/787 Європейського Парламенту та Ради (ЄС) від 17 квітня 2019 року щодо визначення, опису, представлення та маркування спиртних напоїв, використання назв спиртних напоїв, захисту географічних зазначень спиртних напоїв, використання етилового спирту та дистилятів сільськогосподарського походження в алкогольних напоях.
Документ, зокрема, запроваджує визначення «спиртний напій», класифікацію спиртних напоїв та загальні вимоги до них, а також встановлює єдині правила визначення, опису, представлення і маркування спиртних напоїв.
Крім того, осучаснюються вимоги до етилового спирту та дистилятів, які використовуються для виробництва всіх спиртних напоїв.
Проєкт закону визначає коло суб’єктів, які мають право на реєстрацію географічного зазначення спиртного напою та встановлює процедуру погодження специфікації спиртного напою, яка є основою для виробництва спиртних напоїв з географічними зазначеннями.
Також запроваджується система контролю щодо географічних зазначень спиртних напоїв та відповідальність за порушення в цій сфері.
Як повідомляв Укрінформ, Верховна Рада України 20 вересня ухвалила в цілому законопроєкт №4079, який удосконалює ведення Державного реєстру географічних назв, здійснення обліку і реєстрації географічних назв.
Географічне зазначення є знаком, що наноситься на упакування продукту і засвідчує його високу якість, багаторічну традицію виробництва й особливий зв'язок з територією, де його виготовляють. Існує багато продуктів, назви яких не дозволяється використовувати незареєстрованим виробникам.
Також Комітет Верховної Ради з питань аграрної та земельної політики підтримав законопроєкт №8051 про державну підтримку сільськогосподарських товаровиробників.
Зазначається, що документ передбачає часткову компенсацію витрат і дотації на розвиток господарства, зокрема й на майбутнє будівництво та придбання обладнання. Йдеться про держпідтримку для виробників, які закладають плодово-ягідні насадження, виноградники та хмільники, а також вирощують овочі.
Таким виробникам частково компенсують витрати на: придбання (вирощування) садивного матеріалу і насіння, проведення робіт та придбання матеріалів для спорудження шпалер (в тому числі з антиградовим укриттям), будівництво систем мікрозрошення (краплинне та мікродощування), реконструкцію холодильників, будівництво лабораторних комплексів для виробництва безвірусного садивного матеріалу.
На компенсацію зможуть розраховувати також ті підприємці, які виробляють та зберігають корми для тварин і птиці. Покриватимуться витрати і на будівництво нових та/або реконструкцію, модернізацію, капітальний ремонт існуючих внутрішньогосподарських меліоративних систем.
Крім цього, якщо сільгоспвиробник розробив проєкт та має до нього затверджену проєктно-кошторисну документацію (обов’язкова вимога), він зможе отримати дотації на часткову оплату: придбання садивного матеріалу, проведення робіт та придбання матеріалів для спорудження шпалер і встановлення систем краплинного зрошення, а також будівництва холодильників та цехів первинної переробки винограду, плодів, ягід та овочів власного виробництва.
Також можна буде отримати дотацію на: будівництво та реконструкцію споруд для вирощування плодів, ягід, садивного матеріалу, столового винограду та овочів у закритому ґрунті (в тому числі модернізацію систем опалення таких споруд), придбання ліній товарної обробки плодів та автоматизованих ліній з висушування плодів, ягід та хмелю власного виробництва, а також ліній з переробки вирощених у власному господарстві плодів, ягід, овочів та технічних сортів винограду на соки, пюре та виноматеріали.
У законопроєкті передбачені дотації на будівництво та реконструкцію тваринницьких ферм і комплексів для утримання сільгосп тварин та птиці, рибницьких господарств, пасік, доїльних залів, об’єктів з переробки та зберігання сільгосппродукції.
У міністерстві наголосили, що суб’єкт господарювання, який отримав часткову компенсацію, не матиме права на одержання дотації від держави за цим же об’єктом. Порядок виплати дотації встановлюватиме Кабмін.
Як повідомляв Укрінформ, Комітет Верховної Ради з питань аграрної та земельної політики просить передбачити в проєкті державного бюджету на 2023 рік додаткові 10,4 млрд гривень на фінансову підтримку аграріїв та 500 млн грн для надання кредитів фермерським господарствам.


Фото: minagro.gov.ua