Міністр енергетики України Герман Галущенко та міністр енергетики США Дженніфер Гренголм зустрілися з лідерами суспільної думки, найпопулярнішими інфлюенсерами та блогерами Сполучених Штатів Америки.

Як повідомляє пресслужба Міненерго, головною темою зустрічі стала зміна світового енергетичного порядку, викликана свавільною політикою росії не лише в контексті військової агресії проти України, але й енергетичного шантажу рф, спрямованого на країни Європи та світу, передає Укрінформ.

«Перехід на чисту енергію важливий, адже він означає незалежність для країн, в цьому випадку – від росії. Багато держав переглянули свої енергетичні стратегії через нинішню кризу. Так, існують думки, що вітрова і сонячна енергія – нестабільні. Натомість є нібито «стабільні» російські вугілля і газ. Але росія вчиняє, як їй заманеться, і це повністю протирічить ідеї стабільності. Вона зупинила постачання газу до Європи, щоб штучно підняти ціни. Одна країна може впливати на ціни в усьому світі. Все тому, що світ одного разу дозволив їй це зробити», - наголосив міністр.


Він зауважив, що держави, які покладаються на власні відновлювані джерела, можуть насправді бути вільними і почуватися в безпеці.

«Чиста енергія дає свободу. Зараз це питання не лише екології. Це питання справжньої незалежності для держав», – зазначив Герман Галущенко.


Міністр скористався нагодою поінформувати аудиторію про події в Україні, щоб максимально правдиво і чітко донести інформацію до американського народу через лідерів думок. Він продемонстрував документальне відео з підтвердженнями навмисного знищення росією критичної енергетичної інфраструктури України. За пів року вторгнення близько 7 мільйонів домогосподарств постраждали від відключення електроенергії внаслідок російських атак.

Через постійні обстріли атомних електростанцій, зокрема найбільшої в Європі – Запорізької АЕС – світ знаходиться на межі ядерної катастрофи.


Дженніфер Гренголм заявила: «Ми солідарні з Україною і співпрацюємо усіма можливими способами, щоб полегшити становище, у якому опинилась Україна зараз, та запобігти таким ситуаціям в майбутньому».


Герман Галущенко закликав лідерів суспільної думки не стояти осторонь трагедії, яка стосується не лише України, а може стати катастрофою для всього цивілізованого світу.
Як повідомляв Укрінформ, раніше Галущенко заявив, що росія ставить світ на межу ядерної катастрофи задля отримання поступок.