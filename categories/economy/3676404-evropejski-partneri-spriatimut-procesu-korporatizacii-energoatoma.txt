Україна домовилась з європейськими партнерами у межах існуючої Міжнародної консультативної ради створити підгрупу супроводження процесу корпоратизації компанії «Енергоатом», залучивши найкращих фахівців з провідних держав світу та міжнародних організацій.

Про це повідомив міністр енергетики Герман Галущенко за результатами неформальної зустрічі з міністрами енергетики ЄС у Стокгольмі, де поспілкувався з європейським комісаром з питань енергетики Кадрі Сімсон, передає Укрінформ з посиланням на пресслужбу Міненерго.
«Ми прагнемо, щоб Енергоатом був найсучаснішою, найефективнішою і прозорою компанією, світовим лідером в атомній енергетиці», - зазначив український міністр, наголосивши, що Україна продовжує реформу корпоративного управління державних підприємств.
Під час зустрічі Галущенко і єврокомісар домовились у межах існуючої Міжнародної консультативної ради створити підгрупу супроводження процесу корпоратизації Енергоатома, залучивши найкращих фахівців з провідних держав світу та міжнародних організацій.
Єврокомісар високо оцінила роботу Міненерго, спрямовану на підтримку функціонування енергетичної системи в умовах війни.
«Європа продовжуватиме підтримувати Україну стільки, скільки буде потрібно. Ми обговорили конкретні шляхи, якими ЄС продовжить демонструвати свою солідарність у найближчі місяці», - додала Кадрі Сімсон.
Як повідомлялось, у 2022 році при Міністерстві енергетики створено Міжнародну енергетичну консультативну раду високого рівня, яка має на меті надання підтримки та допомоги українським енергетикам у подоланні викликів та загроз, які несе енергетичний тероризм росії.