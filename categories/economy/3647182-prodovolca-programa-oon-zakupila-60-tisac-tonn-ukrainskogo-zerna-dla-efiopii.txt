World Food Programme (Всесвітня продовольча програма ООН) закупила 60 тисяч тонн українського зерна для Ефіопії у межах Grain from Ukraine (Зерно з України).

Про це йшлося під час зустрічі міністра аграрної політики та продовольства Миколи Сольського із заступником директора World Food Programme в Україні Маріанною Уорд, передає Укрінформ з посиланням на пресслужбу Мінагрополітики.
Зазначається, що гуманітарне зерно буде завантажене на два судна в порту "Чорноморськ" та спрямоване до Ефіопії. Перше судно Amira Hana вже очікує проведення інспекції спільними координаційним центром (JCC) на вхід.
Під час зустрічі йшлося про поточний стан та подальші перспективи реалізації гуманітарної продовольчої ініціативи. Сторони домовилися про координацію дій у питаннях надання гуманітарної допомоги найбіднішим країнам Африки та Азії для запобігання голоду.
Як повідомлялось, програма Grain From Ukraine ініційована Президентом України. Вона передбачає закупівлю українського зерна країнами-партнерами та передачу його державам, що переживають гуманітарну кризу. Програма реалізується в партнерстві з World Food Program під егідою ООН.