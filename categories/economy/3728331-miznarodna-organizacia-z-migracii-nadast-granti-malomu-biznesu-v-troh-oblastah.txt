Міжнародна організація з міграції (МОМ) надасть допомогу постраждалим від війни громадянам та малому бізнесу в Київській, Чернігівській та Полтавській областях.

Як передає Укрінформ, про це повідомляє пресслужба Міністерства економіки.
"У партнерстві з Мінекономіки та за сприяння Державного центру зайнятості Міжнародна організація з міграції (МОМ) надасть допомогу постраждалим від війни громадянам та малому бізнесу в Київській, Чернігівській та Полтавській областях. Проєкт «Рішення у сфері безпеки людини в Україні» фінансується урядом Японії та реалізується МОМ із 31 січня по 30 жовтня 2023 року у зазначених областях", - ідеться в повідомленні.
Проєкт МОМ передбачає надання грантової підтримки 30 мікро- та малим підприємствам для їхнього відновлення та розширення можливостей працевлаштування у Київській, Чернігівській та Полтавській областях.
Окрім того, 300 мешканців цих регіонів з-поміж вразливих категорій, включаючи внутрішньо переміщених осіб і осіб, які повернулися в громади, отримають можливість здобути професійні навички, аби знайти роботу або відкрити власний бізнес. Зокрема, вони зможуть опанувати спеціальність швачки, кондитера, бухгалтера, тестувальника програмного забезпечення, водія вантажного автомобіля, перукаря, манікюрника та ін.
Люди, що пройдуть навчання, також отримають обладнання чи інструменти, необхідні їм для роботи за набутим фахом, та здобудуть навички, які допоможуть їм під час працевлаштування чи започаткування власної справи.
“Активізація підприємництва через грантові програми та створення нових робочих місць - один із ключових напрямків дій для уряду. Ми вдячні міжнародним партнерам за реалізацію програм та проєктів, спрямованих на підтримку постраждалого від війни українського бізнесу і громадян, яким надають можливість отримати фахові знання й навички, щоб реалізуватись, зокрема й у підприємництві”, - прокоментувала заступниця міністра економіки Тетяна Бережна.
Як повідомлялось, Міжнародна організація з міграції (МОМ) – це провідна міжурядова організація у сфері міграції. З початку повномасштабної війни в Україні МОМ переорієнтувала свої програми та проєкти, а з лютого по червень 2023 року охопила близько 4,2 млн людей гуманітарною підтримкою, яка включає надання непродовольчих товарів та предметів гігієни, водопостачання, санітарію та гігієну, багатоцільову грошову допомогу, невідкладну медичну та психічну підтримку і психосоціальну підтримку, допомогу центрам колективного проживання, захист та інші види підтримки.