З метою оптимізації витрат державного бюджету Кабінет Міністрів вніс зміни у державні програми «Доступні кредити 5-7-9%» та «Доступний фінансовий лізинг 5-7-9%».

Як передає Укрінформ, про це повідомляє Міністерство фінансів України.
«Для оптимізації державних програм «Доступні кредити 5-7-9%» та «Доступний фінансовий лізинг 5-7-9%» в умовах воєнного стану Уряд прийняв сьогодні (14 березня. – ред.) постанову «Про внесення змін до деяких постанов Кабінету Міністрів України щодо надання фінансової державної підтримки суб’єктам підприємництва», - йдеться в повідомленні.
Прийнятими змінами продовжено надання державної фінансової підтримки бізнесу, зокрема, сільськогосподарським товаровиробникам, які отримали кредити у межах проведення посівної кампанії у 2022 році. А саме: продовжено строк, протягом якого сільськогосподарські товаровиробники матимуть можливість отримати фінансову підтримку для посівної кампанії, у тому числі з можливістю пролонгації виданих кредитів для здійснення посівних робіт за умови погашення представниками великого та середнього агробізнесу до 25% отриманого кредиту та можливістю надання державних гарантій для забезпечення часткового виконання боргових зобов’язань за такими кредитами.
Наголошується, що у межах програми «Доступні кредити 5-7-9%» передбачено встановлення по кредитах на інвестиційні цілі компенсаційної ставки для середніх та великих підприємств 9% річних з можливістю зменшення за умови створення нових робочих місць до 7% річних; для мікро- та малих підприємств - на рівні 7% річних з можливістю зменшення для інвестиційних кредитів до 5%. На поповнення обігового капіталу компенсаційна ставка для всіх підприємств встановлена на 9% річних для кредитів.
Державною програмою «Доступний фінансовий лізинг 5-7-9%» передбачено встановлення компенсаційної винагороди для середніх та великих підприємств 11% річних з можливістю зменшення за умови створення нових робочих місць до 9% річних; для мікро- та малих підприємств - 9% річних з можливістю зменшення за умови створення нових робочих місць до 7% річних.
Водночас ухвалена урядом постанова передбачає скасування компенсаційних ставок за кредитами та компенсаційної винагороди за лізингом на рівні 0% річних. Також виключено фінансування з метою запобігання та подолання наслідків пандемій COVID-19, у тому числі, рефінансування таких кредитів.
Як прогнозують в Мінфіні, ці заходи дозволять оптимізувати витрати держбюджету на фінансування зазначених програм відповідно до викликів часу, спрямувавши фінансування на більш актуальні напрями, забезпечити безперервне фінансування в умовах зростання ринкових відсоткових ставок за позиками та кредитного портфеля.
Як повідомлялося, урядова програма «Доступні кредити 5-7-9%» стартувала 1 лютого 2020 року. Надання однієї з трьох можливих ставок за кредитом у межах цієї програми залежить від розміру бізнесу позичальника та терміну його діяльності. Програма реалізується Фондом розвитку підприємництва, який на сьогодні уклав угоди про співробітництво із 45 банками на умовах компенсації відсотків.