Національний телеком-оператор "Київстар" пройшов сертифікацію на відповідність вимогам стандарту ISO/IEC 27001:2013. Тепер він має сертифікат міжнародного значення, який підтверджує ефективність системи менеджменту інформаційної безпеки компанії (СМІБ).

Про це Укрінформу повідомили в Київстарі.
«Сертифікація за стандартом ISO/IEC 27001:2013 підтверджує надійність та захищеність інформаційних систем, даних у системах і бізнес-процесах компанії, а також відповідність СМІБ кращим світовим практикам. Для Київстару надійність СМІБ стратегічно важлива. Це не просто сертифікат, це швидше підтвердження відповідальності бізнесу та високих вимог до якості, в першу чергу – власної», - говорить директор із кібербезпеки Київстару Юрій Прокопенко.
Зазначається, що йдеться захист інформаційних систем та мереж, що призначені для надання абонентам послуг голосової електронної комунікації, доступу до інтернету, міжособистісної електронної комунікації, цифрового, інтерактивного, мобільного телебачення та радіомовлення.
Також СМІБ включає надання інформаційних, рекламних, консультаційних послуг, послуг інжинірингу та забезпечення діяльності телефонних центрів.
Як повідомлялось, наприкінці 2021 року Київстар також пройшов сертифікацію ISO/IEC 27001 та підтвердив безпеку СМІБ при реалізації нових напрямків бізнесу для бізнес-клієнтів. Йшлося про послуги центру обробки даних (ЦОД), у тому числі хмарного, на основі технології Azure Stack Hub; продукти та послуги на основі технології інтернету речей (IoT); аналітичні продукти та сервіси на основі BigData; мобільні фінансові продукти та послуги (MFS).
Сертифікація системи управління інформаційної безпеки свідчить також про захищеність ІТ-інфраструктури, що підтверджено і незалежним аудитом. Це важливо для клієнтів, до яких висуваються галузеві вимоги щодо інформаційної безпеки: банків, компаній держсектору, об'єктів критичної інфраструктури та інших.
Київстар – найбільший український оператор електронних комунікацій, що станом на червень 2022 року обслуговував 24,8 млн абонентів мобільного зв’язку та понад 1,2 млн абонентів «Домашнього інтернету».
Компанія надає послуги на основі широкого спектра мобільних і фіксованих технологій, у тому числі 4G. Клієнтам компанії доступні можливості мобільного, фіксованого зв’язку й інтернету, конвергентні рішення, а також інноваційні послуги Big Data, IoT, Cloud solutions, мобільні фінансові послуги, цифрове телебачення.
Компанія першою у групі VEON, свого акціонера, отримала сертифікат ISO/IEC 27001:2013, а також першою серед українських телеком-операторів отримала сертифікат ISO за всіма напрямками роботи.