Україна до початку наступного десятиріччя може довести до 50 відсотків частку «зеленої» енергії у загальному енергопостачанні та навіть перевищити цей показник.

Такий оптимістичний прогноз у коментарі Укрінформу висловив голова правління громадської спілки Global 100% RenewablesUkraine Олександр Домбровський.
«Я переконаний, що до 2030 року ми маємо можливість отримати більше 50% чистої енергії для кінцевого споживача», - сказав Домбровський, додавши, що держава поставила перед собою достатньо амбітні цілі та рухається до них попри війну, яка не просто не зупинила процес, але навпаки стимулює рухатися швидше.

Він зауважив, що такий прогноз є оптимістичним, адже для цього необхідні передумови: якщо Україна переможе швидко та почнеться відновлення, а правила для економічного розвитку будуть «правильними» - не буде корупції, не буде монополій, а буде економічна децентралізація - не тільки енергетична, але й інвестиційна. Для держави дуже важливо створити правила гри, які не будуть порушуватися, не будуть змінюватися, які дадуть можливість інвестувати, розвивати швидко цей ринок, підкреслив Домбровський.
Свій оптимізм ексдепутат Верховної Ради, президент «MHP Еко Енерджи» (підприємства, яке спеціалізується на виробництві газу) ґрунтує на тому, що сам здійснює багато експериментальних проєктів і лабораторних досліджень і знає, що те, у що багато хто донедавна не вірив, сьогодні реалізується на промисловому рівні.
«Ми можемо виробляти власні енергетичні ресурси. Україна має 100-відсотковий шанс бути однією з найінноваційніших, технологічно розвинених країн у світі», - переконаний Домбровський. Україна, за його словами, має колосальний потенціал: окрім сонця та вітру, як одна з найпотужніших аграрних держав, Україна має також достатню кількість відходів і сировини, щоб виробляти власний біогаз, біометан, зелений водень тощо.
Чимало українських компаній не чекають на завершення війни, вони працюють, інвестують уже зараз. Але потрібна «зелена» кооперація з іноземними партнерами. Таке співробітництво українські компанії розвивають насамперед з Німеччиною, також налагоджують контакти з нідерландськими, австрійськими, данськими, британськими, американськими фірмами.
Домбровський підкреслив важливість створення «децентралізованої системи енергопостачання». Актуальність завдання довели намагання російського агресора знищити нашу енергоінфраструктуру, систему, яка дісталася нам у спадок від срср як жорстко структурована. Під час війни за рахунок таких ресурсів як, зокрема, сонце та невеликі системи накопичення, система балансувала, починала «жити по-новому». Окремі села, містечка могли забезпечити себе електроенергією навіть під час блекаутів.
Співбесідник агентства навів цифри: за 30 років незалежності Україна заплатила тільки росії, країні-агресору, понад 100 млрд доларів лише за імпорт природного газу, що дорівнювало приблизно одному довоєнному бюджету України. За 30 років з економіки України на імпорт енергетичних ресурсів виділялося приблизно 15 млрд доларів щороку, основним експортером, знову ж таки, була росія, в якої купували дизель, нафту, вугілля, природний газ, ядерне паливо тощо.
«російська агресія підтверджує те, що нафта, газ, які рф експортувала в Європу, в Україну та заробляла на цьому, все це повертається у вигляді зброї, ракет, руйнувань. Весь світ це зрештою зрозумів, Європа змінила своє ставлення на 180 градусів», - сказав Домбровський. Він зауважив, що «зелена», відновлювальна енергія сьогодні – це не просто про енергію. Це про захист України, про енергетичну безпеку, енергетичну незалежність України, але також країн ЄС.
Домбровський під час нещодавньої міжнародної конференції «9-й Берлінський енергетичний діалог», разом з асоціативними членами спілки, поставив свій підпис під Меморандумом про взаєморозуміння та співпрацю з найбільшою асоціацією відновлюваної енергетики Німеччини Bundesverband Erneuerbare Energie (BEE).
Фото: Ольга Танасійчук