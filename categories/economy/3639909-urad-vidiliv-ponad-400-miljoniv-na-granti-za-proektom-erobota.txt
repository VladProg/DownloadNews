Кабінет Міністрів за проєктом єРобота виділив нові гранти для малого бізнесу на загальну суму 400,5 млн грн.

Як передає Укрінформ, про це повідомляє пресслужба Міністерства економіки.
"Сьогодні, 23 грудня, Кабінет Міністрів України виділив нові гранти для малого бізнесу на загальну суму 400,5 млн грн. Таке рішення прийнято в рамках урядового проєкту єРобота, який передбачає надання українцям грантів для започаткування бізнесу, розвитку підприємництва та навчання", - йдеться в повідомленні.
Перший віцепрем'єр-міністр - міністр економіки України Юлія Свириденко зазначила, що українська економіка щодня змушена долати нові виклики, однак уряд постійно шукає засоби для стабілізації ситуації. Підтримка бізнесу, зокрема мікро- та малого, є одним з ефективних інструментів для відновлення економіки.
"Сьогодні уряд виділив додаткові кошти на розвиток малого бізнесу в сільському господарстві, будівництві, транспортній, освітній, науковій галузях та ін. Така підтримка передбачає створення понад 2 тисяч робочих місць", - прокоментувала Свириденко.
Зокрема, передбачається розподілення коштів у розмірі 253 млн грн, з яких: 41,8 млн грн буде спрямовано на створення або розвиток садівництва, ягідництва та виноградарства, 7 млн грн - на створення або розвиток тепличного господарства та 204,4 млн грн - на створення або розвиток власного бізнесу. Зі 147,5 млн грн 62,5 млн грн виділяється на створення або розвиток власного бізнесу у таких сферах як сільське, лісове та рибне господарство, переробна промисловість, водопостачання, будівництво, транспорт, професійна, наукова та технічна діяльність, освіта, охорона здоров'я, мистецтво, спорт та інше. 34,9 млн грн спрямовується на створення або розвитку тепличного господарства, 50,03 млн грн на розвиток садівництва, ягідництва та виноградарства.
Отримати гранти можуть як підприємці-початківці, так і люди, що вже мають досвід у бізнесі. Подача заявки на грант здійснюється через Портал Дія.
Як повідомляв Укрінформ, Кабінет Міністрів на засіданні 9 грудня ухвалив рішення додатково виділити 657 млн грн для надання грантів за проєктом єРобота.