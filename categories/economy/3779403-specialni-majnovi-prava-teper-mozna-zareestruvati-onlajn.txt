У Державному реєстрі речових прав (ДРРП) вперше зареєстровано спеціальне майнове право на майбутні обʼєкти нерухомості. Раніше такої реєстрації не існувало.

Про це повідомляє пресслужба Мінвідновлення, передає Укрінформ.
"Таке право допоможе замовникам будівництва (забудовникам) вести бізнес прозоро, а покупцям – захистити свої інвестиції в житло від недобросовісних забудовників", - йдеться у повідомленні.
Тепер, перед тим, як зареєструвати таке право забудовник має створити низку визначених документів у Єдиній державній електронній системі у сфері будівництва (ЄДЕССБ), серед яких — заява про державну реєстрацію спеціального майнового права. Заява отримується державним реєстратором в електронній формі шляхом взаємодії між ЄДЕССБ та ДРРП. Також забудовник має оприлюднити детальну інформацію про об'єкт будівництва та дані про себе.
У профільному відомстві зауважили, що реєстрація спеціального майнового права є обов’язковою для тих, хто має намір продавати майбутні квартири, гаражні бокси, інші житлові та нежитлові приміщення або паркомісця. Наразі вже зареєстровано такі права на 3 об'єкти будівництва.
Спеціальне майнове право – це різновид майнового права, яке полягає у володінні і розпорядженні об’єктом незавершеного будівництва, майбутнім об’єктом нерухомості.
Як повідомлялося, Кабінет Міністрів України в червні 2023 року ухвалив постанову, якою запровадив порядок поширення дії закону "Про гарантування речових прав на об'єкти нерухомого майна, які будуть споруджені в майбутньому". Імплементація цього закону дасть змогу захистити майбутніх інвесторів від неблагонадійних забудовників.
8 вересня 2022 року Президент України Володимир Зеленський підписав закон "Про гарантування речових прав на об'єкти нерухомого майна, які будуть споруджені в майбутньому", покликаний захистити права інвесторів у нове житло. Відповідний законопроєкт №5091 Верховна Рада ухвалила 15 серпня 2022 року.