Мінекономіки спільно з Держпраці працюють над забезпеченням психологічної підтримки на робочому місці, орієнтуючись на досвід великих українських компаній.

Як передає Укрінформ, про це йшлось під час онлайн-зустрічі спільноти «Бізнес без бар'єрів» та Міністерства економіки України, повідомляє пресслужба міністерства.
Для Міністерства зайнятість, праця, добробут на робочому місці є дуже великими пріоритетами. За даними Міжнародної організації праці світова економіка втрачає кожного року $1 трлн доларів через непродуктивну працю.
«Для Міністерства економіки, Держпраці досвід великих компаній у її вирішенні, у посиленні психоемоційної стійкості працівників, досвід великих українських роботодавців у час війни є надзвичайно корисним та важливим. Мінекономіки бере активну участь у Всеукраїнській програмі ментального здоров'я «Ти як?» – нашим флагманським проєктом є забезпечення психосоціальної підтримки на робочому місці. І ми працюватимемо також над тим, щоб донести наявний досвід та знання великих компаній до малих підприємств», - зазначила заступник міністра економіки Тетяна Бережна
Під час зустрічі учасники представили власні практики роботи над вирішенням проблем у сфері ментального здоров'я. Зокрема: досвід застосування власних програм, або залучення зовнішніх фахівців, адаптації сторонніх напрацювань до корпоративних кейсів та напрацювання нових рішень, спрямованих на клієнтів та ін.
Значна увага була приділена співпраці державних органів і бізнесу задля спільного більш ефективного вирішення питань в даній сфері. З початком широкомасштабного вторгнення кожна компанія так чи інакше стикнулася з викликами, пов’язаними з проблемою погіршення ментального здоров’я людей, погіршенням психоемоційного стану. Це стосувалося як працівників, так і клієнтів. На початкових етапах бізнес вирішував проблеми за допомогою наявних внутрішніх, «довоєнних» інструментів, як-то тренінги, психологічна підтримка працівників. Згодом на допомогу прийшли інструменти, надані міжнародними організаціями та партнерами. Відтак об’єднання досвідів та системна робота над питаннями на державному рівні стала можливою завдяки проєкту «Безбар’єрність» та Всеукраїнської програми ментального здоров’я за ініціативи Олени Зеленської.
Як повідомлялося, дружина Президента Олена Зеленська ініціювала Національну програму психічного здоров’я та психосоціальної підтримки.
На виконання програми вже розроблена оперативна “дорожня карта”. Це результат спільної роботи державного сектору, агенцій ООН, міжнародних та українських організацій у координації з ВООЗ.
Стратегія впровадження Всеукраїнської програми ментального здоров’я на місцях уже вибудувана, створені регіональні координаційні центри підтримки цивільного населення та призначені місцеві координатори програми.