Делегації України і Польщі розпочали у Варшаві переговори щодо ввезення до РП української агропродукції, зокрема збіжжя, яке має йти транзитом до третіх країн.

Про початок переговорів близько 12-ї години (13-ї години за київським часом) в канцелярії Ради міністрів РП повідомив в ефірі TVP Info міністр сільського господарства і розвитку села Польщі Роберт Телус, передає Укрінформ з посиланням на Польське радіо.
"Ми разом шукатимемо рішення, щоб наш договір, який ми хочемо підписати, став ефективним", – заявив Телус.
Він підкреслив, що Польщі дуже потрібна угода з Україною, але угода, якщо її буде сьогодні підписано, в нинішньому правовому полі ЄС може виявитися неефективною. Відтак, Варшава хоче, щоб Євросоюз змінив європейське законодавство у сфері торгівлі з третіми країнами. Телус підкреслив, що Варшава наполягає, щоб товар, який ввозиться на територію ЄС, у даному випадку з України, рівномірно розподілявся по всій Європі, а не осідав виключно у Польщі та інших сусідніх з Україною країнах.
15 квітня набуло чинності розпорядження міністра розвитку і технологій Польщі про заборону ввезення до РП сільськогосподарських продуктів з України. Документ запроваджує заборону до 30 червня на ввезення широкого переліку українських продуктів, зокрема збіжжя, фруктів, овочів, м’яса, цукру, меду тощо.
Міністр розвитку і технологій Польщі Вальдемар Буда заявив у понеділок в ефірі Польського радіо, що з моменту публікації 15 квітня у Віснику законів РП розпорядження про заборону ввезення агропродукції з України до Польщі не ввезено з України жодної партії агропродукції, зокрема збіжжя, яке мало йти транзитом до третіх країн.
Як повідомлялося, польські аграрії упродовж останніх кількох місяців проводили масові акції протесту, зокрема виступаючи проти перевезення через територію Польщі до третіх країн української агропродукції. Вони підкреслювали, що значна частина українського зерна не перевозиться транзитом далі, а осідає в Польщі, знижуючи тим самим закупівельні ціни в РП на збіжжя польських аграріїв. Під тиском фермерів уряд Польщі звернувся до Єврокомісії із закликом про відмову від нульового мита на українську агропродукцію. Утім, Єврокомісія не виконала головну вимогу польських аграріїв про запровадження мита на українські товари сільськогосподарського призначення і продовжила ще на рік, до 5 червня 2024 року, угоду про безмитне ввезення товарів з України.
5 квітня на тлі кризи з українським збіжжям у відставку подав попередній міністр сільського господарства Польщі Генрик Ковальчик. На його місце було призначено Роберта Телуса, який того ж дня зібрав міжвідомчий кризовий штаб щодо вирішення проблеми з напливом на польський ринок українського збіжжя.
Президент України Володимир Зеленський під час офіційного візиту до Польщі 5 квітня обговорив це питання з прем'єр-міністром Польщі Матеушем Моравецьким. Після цього під час брифінгу для ЗМІ він заявив, що цю проблему буде вирішено найближчим часом.
Під час зустрічі 7 квітня на кордоні з польським колегою Телусом міністр аграрної політики та продовольства України Микола Сольський заявив, що Україна призупинить до нового сезону експорт у Польщу пшениці, кукурудзи, ріпаку і соняшнику.
Єврокомісія поінформувала, що вважає неприйнятними односторонні торговельні рішення Польщі, а також Угорщини, які заборонили імпорт українського зерна та інших сільськогосподарських продуктів. Міністр з європейських питань Польщі Шимон Шинковський вел Сеньк заявив у понеділок, що Польща готова розвіяти Брюсселю усі сумніви стосовно цього розпорядження і працювати над додатковими рішеннями, які повинні будуть стабілізувати ситуацію.