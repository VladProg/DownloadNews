Українська економіка повинна переорієнтовуватися на переробку й експорт готової продукції замість сировини.

Про це зазначила перший віцепрем'єрка - міністерка економіки Юлія Свириденко в ефірі телемарафону «Єдині новини», повідомляє Укрінформ.
«Новою економічною ідеологією має бути переробка, тому що ми маємо бути країною, яка не експортує сировину, а експортує готову продукцію, яка у вартості є дорожчою», - підкреслила Свириденко.
За її словами, завданням для держави є допомагати підвищувати спроможність українських підприємців, у тому числі у питанні доступу до фінансів, шукати нові ринки збуту.
Так, віцепрем’єрка розповіла, що для вирішення проблеми доступу є програма кредитів 5-7-9, якою активно користуються бізнесмени, грантова програма підтримки для мікропідприємців, куди можна подати заявку через "Дію" і отримати до $6,5 тисячі на започаткування власної справи.
Вона відзначила, що до кінця року держава розраховує опрацювати загалом 10 тисяч заявок на отримання таких грантів для мікропідприємців, наразі вже є 6 тисяч позитивних кейсів.
«У нас був надзвичайно складний минулий рік, падіння економіки було близько 30% - 29,6%. Ми бачимо, що цей рік нам дає сподівання, що повернемося до тренду зростання мінімального – до 3%», - додала Свириденко.
Віцепрем’єрка також нагадала, що Україна може фінансувати свою армію лише за рахунок власних коштів, фінансова допомога міжнародних донорів у цю сферу залучатися не може.
Як повідомлялося, за січень-червень 2023 року до різних фондів державного бюджету України надійшов 1 трлн 302 млрд грн, видатки становили 1 трлн 784 млрд грн.