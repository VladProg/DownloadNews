Глава Нацбанку відбув до Вашингтона для участі у щорічних Весняних зборах Міжнародного валютного фонду та Групи Світового банку.

Про це повідомляє пресслужба НБУ у Фейсбуці, передає Укрінформ.
«Голова Національного банку України Андрій Пишнй та його заступник Сергій Ніколайчук відбули з робочим візитом до Вашингтона у складі офіційної делегації України. Мета візиту – участь у щорічних Весняних зборах Міжнародного валютного фонду та Групи Світового банку, проведення двосторонніх зустрічей з міжнародними партнерами», - йдеться в повідомленні.
Наголошується, що під час заходів голова НБУ обговорить виконання положень Меморандуму з МВФ, наслідки російської військової агресії та питання посилення санкційного тиску на рф, а також необхідні кроки для посилення стійкості нашої держави та швидкого післявоєнного економічного відновлення.
Крім того, у межах візиту запланована низка зустрічей із керівництвом МВФ, Світового банку, ЄБРР, Міністерства фінансів США, Європейського центрального банку, керівниками європейських центробанків та іншими міжнародними партнерами.
Як повідомлялося, Україна в межах нової програми розширеного фінансування отримала від Міжнародного валютного фонду перший транш на 2,7 млрд доларів США.