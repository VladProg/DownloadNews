Тенденція до падіння цін на пальне на автозаправних станціях зберігається: за період із 3 по 10 березня бензини в середньому втратили в ціні 5-12 коп./л, до 47,38 - 49,23 грн/л, дизельне пальне – 47 коп./л, до 48,96 грн/л.

Як передає Укрінформ, про це повідомляє enkorr.
Зазначається, що найбільше здешевшання бензину А-95 – на 1 грн/л – відбулося у мережах АЗС VST і Luxwen, до 42,90 грн/л і 45,79 грн/л відповідно. Найменше «п’ятірка» просіла на АЗС Mango, до 45,49 грн/л. Загалом же ціни на А-95 тримаються в межах 42,90-50,00 грн/л.
Найдорожче – за 50,00 грн/л – цей вид пального можна купити на станціях мережі «Авіас», яка упродовж цього тижня цін на всі види пального не змінювала. За такою ж ціною мережа реалізує й дизпальне, тоді як «п’ятірка+» коштує на її АЗС на 50 коп. дорожче, 50,50 грн/л.
Найдешевше як «п’ятіркою», так і дизельним пальним торгує мережа VST: А-95 реалізує за 42,90 грн/л (-1 грн/л), дизель – за 43,90 грн/л (-3 грн/л).
Преміум-мережі впродовж цього тижня тримали ціну незмінною – 48,99 грн/л. Причому і на станціях ОККО, й на станціях WOG цін не змінювали також на преміальний А-95+ (51,00 грн/л) і дизельне пальне (51,00 грн/л).
На 0,25-1,01 грн/л упала ціна і на бензин А-95+. Найбільше «п’ятірка плюс» просіла на станціях мережі Neftek (-1,01 грн/л), до 49,99 грн/л. На станціях «Катрал» і Luxwen «п’ятірка плюс» втратила гривню на літрі, до 45,99 грн/л і 47,29 грн/л відповідно. Найменше – на 25 коп./л – А-95+ здешевшав у мережі Amic, до 47,99 грн/л.
У таких мережах як «Автотранс», Prime, «Укр-Петроль» ціни на ДП упродовж тижня залишались стабільними, гривню на літрі втратила мережа UPG (до 46,90 грн/л), півтори – «Рур груп» (до 46,99 грн/л), дві – Luxwen (до 47,99 грн/л).
На АЗС «Укрнафти» цього тижня «просів» тільки дизель – на 1,50 грн/л, до 47,00 грн/л, тоді як звичайна «п’ятірка» і «п’ятірка плюс» втрималися на попередньому рівні.