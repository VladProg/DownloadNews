кремлівські пропагандисти поширили фейковий лист нібито від глави правління Укренерго Володимира Кудрицького Міністерству енергетики України про "відновлення експорту" електроенергії.

Як передає Укрінформ, про це національна енергетична компанія "Укренерго" повідомляє у Фейсбуці.
"російські пропагандисти продовжують кампанію з розповсюдження фейків про нібито "відновлення експорту". Цього разу з публікацією підробного листа від керівника Укренерго Кудрицького на українське міністерство енергетики", - ідеться в повідомленні.
Як зауважили в компанії, автори фейку настільки поспішають, що звертаються від "ради директорів" Укренерго, тоді як в українського системного оператора є лише наглядова рада та правління. Натомість "рада директорів" є в російського оператора мереж, від яких Україна назавжди від'єдналася після початку повномасштабного вторгнення рф.
В Укренерго наголосили, що оприлюднений лист є "черговою невдалою спробою" переконати громадян, нібито у відключеннях електроенергії винні енергетики, а не дев'ять масованих хвиль російських атак.
"Насправді експорту електроенергії не відбувається з 11 жовтня, і це можна побачити на інформаційних майданчиках європейських мереж",- підкреслили в компанії.
В Укренерго закликають дотримуватися інформаційної гігієни й отримувати інформацію з офіційних джерел.
Як повідомляв Укрінформ, 9 грудня голова правління Укренерго Володимир Кудрицький наголосив, що обмеження електропостачання по всій країні застосовується не через експорт електроенергії в Угорщину чи Румунію і не через повільний ремонт, а через те, що практично щотижня росія здійснює масовані ракетні атаки на українську електричну систему.