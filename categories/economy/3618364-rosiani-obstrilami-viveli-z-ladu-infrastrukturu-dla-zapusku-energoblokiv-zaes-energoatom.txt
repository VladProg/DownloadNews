російська армія своїми обстрілами Запорізької атомної електростанції вивела з ладу інфраструктуру, яка була потрібна, щоб відновити виробництво електроенергії для потреб України.

Як передає Укрінформ, про це Державне підприємство “Національна атомна енергогенеруюча компанія “Енергоатом” повідомляє у Фейсбуці.
“Сьогодні вранці, 20 листопада 2022 року, внаслідок численних російських обстрілів зафіксовано щонайменше 12 “прильотів” на майданчик Запорізької АЕС”, - ідеться в повідомленні.
У результаті обстрілів пошкоджено естакади зв'язку зі спецкорпусами, баки запасу хімобессоленої води, систему продувки парогенераторів, допоміжні системи одного з двох загальностанційних дизелів та інше обладнання інфраструктури станції. Також зафіксовано три влучання в районі підстанції “Райдуга”. Відомості про пошкодження та руйнування там ще з’ясовуються.
“Характер та перелік пошкодженого обладнання ЗАЕС свідчить про те, що рашисти цілили та вивели з ладу саме ту інфраструктуру, яка була необхідна для запуску енергоблоків 5 та 6 і відновлення виробництва електроенергії Запорізькою АЕС для потреб України”, - заявили в Енергоатомі.
Нещодавно Енергоатом ухвалив рішення, а в Держатомрегулюванні надано дозвіл щодо виведення енергоблоків п`ять та шість на мінімально контрольований рівень потужності, щоб отримувати пару. Яка критично необхідна в зимовий період року для забезпечення безпеки енергоблоків, персоналу, населення та довкілля.
росіяни всіляко намагались не дати українському персоналу станції запустити енергоблоки. Так, фейковим директором станції від росатому олегом романенко, за сприяння російських військових, що захопили ЗАЕС і використовують її як власну військову базу, було заблоковано підготовку енергоблоків для виведення на мінімальний рівень потужності.
“Однак цього їм виявилось недостатньо, і сьогодні рашисти обстріляли та пошкодили саме те обладнання, відмова якого унеможливлює будь-які подальші дії щодо запуску енергоблоків ЗАЕС”, - ідеться в повідомленні.
В Енергоатомі заявили, що росіяни вкотре влаштовують ядерний шантаж та своїми діями наражають на небезпеку весь світ.
Компанія звертається до міжнародного співтовариства із закликом невідкладно вжити заходів для якнайшвидшої демілітаризації ЗАЕС, виведення з території станції та міста Енергодару всіх російських військових. А також повернення Запорізької АЕС під повний контроль України заради безпеки всього світу.
Як повідомляв Укрінформ, потужні вибухи пролунали в районі Запорізької атомної електростанції у суботу ввечері та в неділю вранці, що в черговий раз підкреслює нагальну необхідність створення зони фізичної та ядерної безпеки навколо ЗАЕС.