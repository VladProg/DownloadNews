Група «Нафтогаз» планує посилити співпрацю з Європейським банком реконструкції та розвитку (ЄБРР) в питаннях енергетичної безпеки та проходження опалювального сезону 2022/2023.

Як передає Укрінформ, про це повідомляє НАК «Нафтогаз України» за підсумками зустрічі голова правління компанії Олексія Чернишова з керуючим директором ЄБРР у країнах Східної Європи та Кавказу Маттео Патроне.
«Європейський банк реконструкції та розвитку — один із ключових стратегічних партнерів Групи "Нафтогаз", який надає компанії фінансову підтримку та допомагає долати руйнівні наслідки російського вторгнення. Ще влітку ЄБРР було прийнято рішення про відкриття кредитної лінії Нафтогазу у розмірі €300 млн для екстрених закупівель газу. Перші закупівлі вже законтрактовано», - наголосив Чернишов.
Крім того, він подякував ЄБРР за потужну підтримку у складний для України час і водночас підкреслив, що основна робота ще попереду.
Як повідомлялося, Європейський банк реконструкції та розвитку (ЄБРР) схвалив кредит до 300 млн євро, щоб допомогти НАК "Нафтогаз України" компенсувати втрату видобутку природного газу після російського вторгнення в Україну. Позика є частиною пакету в розмірі 1 млрд євро, який ЄБРР має намір спрямувати на фінансування проєктів в Україні для підтримки її економіки.