Кабінет Міністрів виділив 67,6 млн грн на надання мікрогрантів українцям, що прагнуть відкрити власну справу або розширити свій бізнес.

Як передає Укрінформ, про це повідомляє пресслужба Міністерства економіки.
Зазначається, що відповідне рішення було ухвалене на засіданні уряду 21 жовтня.
“Сьогодні ми ухвалили рішення про чергове виділення коштів переможцям програми “Власна справа” на суму понад 67 млн грн. Невдовзі майже 300 українців, що підготували бізнес-план для старту чи розвитку свого бізнесу, отримають від держави мікрогрант до 250 тис грн на його реалізацію", - повідомила перший віцепрем’єр-міністр - міністр економіки Юлія Свириденко.
Вона додала, що загалом за три з половиною місяці дії урядової програми вже профінансовано через гранти проєкти понад 650 підприємців.
У міністерстві зазначають, що на сьогодні заяви на отримання грантів за різними програмами проєкту "єРобота" подали понад 13 тис. українців, близько 2 тис. заяв визнано успішними. На рахунки одержувачів грантів загалом вже перераховано майже 200 млн грн.
Ппри цьому найбільшим попитом користується програма “Власна справа”. За цією програмою можна отримати мікрогрант від 50 тис. до 250 тис. грн на старт чи розширення бізнесу.
Наразі прийом заявок на всі напрямки програми єРобота триває.
Як повідомляв Укрінформ, українці з 1 липня можуть у застосунку «Дія» подавати заявки на участь у проєкті «єРобота». «єРобота» — це шість програм, які дадуть змогу створити десятки тисяч бізнесів і сотні тисяч робочих місць. Перша програма передбачає гранти до 250 тис. грн на будь-який мікробізнес. Друга — гранти до 8 млн на розширення та створення підприємств у сфері переробки. Третя і четверта програми — гранти на висадку садів (до 400 тис. грн за 1 га) і будівництво теплиць (до 7 млн грн). П’ята програма — це гранти для стартапів у сфері ІТ. Шоста — гранти на здобуття нових навичок у сфері інформаційних технологій.