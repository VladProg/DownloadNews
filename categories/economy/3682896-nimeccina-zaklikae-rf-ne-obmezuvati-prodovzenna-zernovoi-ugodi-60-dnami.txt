Німеччина закликає росію не обмежувати продовження Чорноморської зернової ініціативи 60 днями.

Про це заявила на брифінгу речниця федерального уряду Німеччини Крістіне Гоффман, повідомляє кореспондент Укрінформу.
«Ми вітаємо готовність обох країн (України і росії - ред.) продовжити цю угоду. Це процес, який потребує постійних зусиль... І закликаємо російське керівництво зробити можливим продовження угоди на строк понад 60 днів. Має існувати постійна можливість продовжувати експорт збіжжя», - сказала Гоффманн.
Своєю чергою речниця німецького МЗС Андреа Зассе навела дані, згідно з якими 345 млн людей у світі не мають достатньо їжі - їх кількість зросла на кількадесят мільйонів через російську війну. Завдяки ініціативам, таким як EU Solidarity lanes та іншим, стало можливим до кінця минулого року експортувати понад 41 млн зерна та інших продуктів харчування з України.
За словами Зассе, Берлін підтримує зусилля Генерального секретаря ООН щодо продовження "зернової ініціативи". Вона нагадала, що згідно з попередніми домовленостями, Чорноморська зернова угода, термін дії якої спливає 18 березня, має автоматично продовжитися на подальші 120 днів, якщо жодна зі сторін не висуває нових умов.
Як повідомлялось, 22 липня 2022 року у Стамбулі Україна, Туреччина та ООН підписали угоду про розблокування українських портів та вивезення зерна. Таку ж угоду підписала росія з Туреччиною і ООН.
Міністр оборони Туреччини Хулусі Акар заявив, що під час переговорів щодо продовження дії Чорноморської зернової ініціативи, які тривають на міністерському рівні, Туреччина докладає зусиль, аби дію угоди було продовжено на 120 днів, а не на 60, як раніше заявили в рф.
Фото: Мінінфраструктури