Фонд гарантування вкладів фізичних осіб виставляє на аукціон право вимоги за кредитним договором ПАТ «Промінвестбанк».

Про це повідомляє пресслужба установи, передає Укрінформ.
«15 вересня у системі Prozorro.Продажі відбудеться аукціон з продажу активів ПАТ «Промінвестбанк». На торги виставлено право вимоги за кредитним договором, що укладений з юридичною особою», - йдеться в повідомленні.
Забезпеченням за кредитом виступає нерухомість та устаткування кондитерського виробництва у м. Дніпрі, зокрема, адміністративно-побутовий корпус загальною площею 6 450,1 кв.м, трансформаторна підстанція і головний корпус загальною площею 29 232,9 кв.м, холодильно-компресорна будівля загальною площею 1 711,4 кв.м тощо.
У Фонді підкреслюють, що на продаж виставлено саме право вимоги за кредитом, а не заставне майно. Тому переможець аукціону отримає право вимагати від боржника повернення коштів, зокрема шляхом звернення стягнення на заставне майно, в тому числі у судовому порядку.
Початкова ціна лоту - ₴4,4 мільярда, що відповідає загальній заборгованості за кредитом.
Торги відбудуться за «голландською» моделлю аукціону.
Як повідомлялося, Фонд гарантування вкладів фізичних осіб на Prozorro.Продажі продав активи колишніх «дочок» російських банків на ₴3,2 мільярда.