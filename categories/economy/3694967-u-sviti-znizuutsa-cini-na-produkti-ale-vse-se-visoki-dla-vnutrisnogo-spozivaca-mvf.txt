Ціни на продовольство, після різкого підвищення торік в умовах війни рф проти України і на тлі наслідків пандемії, знижуються на світових ринках, однак залишаються високими для внутрішнього споживача.

Такі висновки містяться в огляді МВФ «Бюджетний вісник», який презентував у середу директор фінансового департаменту МВФ Віктор Гаспар, передає кореспондент Укрінформу.
«Війна в Україні посилила ціновий тиск на світових ринках продовольчих товарів в умовах й без того стрімкого зростання цін на товари та різкого зростання інфляції через відновлення попиту та збої в ланцюжках поставок», - зауважили в МВФ.
Попри те, що світові ціни на продукти впали порівняно з піковими рівнями середини 2022 року, «внутрішні ціни продовжують зростати, а ризики для виробництва продуктів харчування надалі загрожуватимуть стабільності цін на продовольство в 2023 році», йдеться у звіті.
При цьому зазначається, що в умовах продовження війни відчуватиметься негативний вплив на виробництво зернових та надмірно високі витрати на добрива.
Як повідомляв Укрінформ, у Вашингтоні цього тижня проходять весняні збори МВФ і Світового банку за участю глав урядів, центробанків, а також представників економічно-фінансового сектору країн з усього світу.