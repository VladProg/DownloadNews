Заступник міністра закордонних справ Ірану з питань економічної дипломатії Мехді Сафарі оголосив про підписання контрактів на експорт автомобілів іранського виробництва в цільові країни, зокрема до Росії та Білорусі.

Про це повідомляє Tasnim, передає Укрінформ.
Виступаючи в суботу на церемонії, присвяченій Національному дню експорту, Мехді Сафарі заявив, що сприяння торгівлі з сусідніми державами, а також країнами Африки, Латинської Америки та Східної Азії є основною політикою нинішньої адміністрації.
Він розповів про експорт технічних та інженерних послуг наукових компаній і додав, що наразі реалізуються проекти щодо експорту наукомісткої продукції на суму від 300 до 400 мільйонів доларів США.
За його словами, Іраном докладаються зусилля для експорту автомобілів вітчизняного виробництва до цільових країн, включаючи Росію та Білорусь, і що країна уклала дуже хороші контракти з іншими країнами в цій галузі.
Сафарі додав, що вступ Ірану до ШОС і БРІКС відкрив нові можливості для експорту продукції до цих країн.
Як повідомляв Укрінформ, влада Грузії запровадила заборону на експорт, вивіз із країни або транзит до Росії автомобілів, ввезених з Євросоюзу.
Крім того, уряд Японії планує заборонити експорт вживаних автомобілів до Росії в рамках додаткових економічних санкцій проти Москви через її вторгнення в Україну.
Обсяг виробництва автомобілів у Росії за 2022 рік упав на 60%, до історичного мінімуму - в 620 тис. машин.
Протягом п’яти місяців з початку 2023 року китайські автовиробники експортували до РФ більше автомобілів, ніж до будь-якої іншої країни.