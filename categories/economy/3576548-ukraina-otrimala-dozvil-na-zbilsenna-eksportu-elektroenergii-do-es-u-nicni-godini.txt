Європейська мережа операторів системи передачі ENTSO-E збільшила на 50 МВт в нічні години доступну пропускну спроможність для експорту електроенергії між Україною та Європою.

Як передає Укрінформ, про це повідомляє НЕК "Укренерго" у Телеграмі.
"20 вересня ENTSO-E збільшило на 50 МВт в нічні години доступну пропускну спроможність для експорту електроенергії між Україною та Європою. Тепер українські виробники електроенергії можуть експортувати сумарно 300 МВт до Румунії та Словаччини цілодобово", - йдеться у повідомленні.
Зазначається, що поставляти збільшені обсяги електроенергії Україна зможе із 23 вересня. При цьому українська енергосистема матиме технічну можливість отримувати таку ж допомогу з європейської енергосистеми, якщо в цьому буде необхідність під час опалювального сезону.
В Укренерго також повідомили, що наступне збільшення пропускної спроможності з Румунією, Словаччиною та Угорщиною буде обговорюватиметься в жовтні, а в кінці року планується відновлення роботи ще одного інтерконектора з Польщею.
Як повідомлялося, 4 вересня ENTSO-E збільшило до 300 МВт доступну пропускну спроможність для експорту електроенергії з України в ЄС. Такі можливості для українських експортерів будуть діяти в години найбільшого споживання електроенергії.
Регіональна група Континентальна Європа 7 червня 2022 року погодила поетапне розширення можливостей для експорту та імпорту електроенергії між Україною та сусідніми країнами ЄС за умови впровадження організаційно-технічних передумов.