Для збереження макрофінасової стабільності Національний банк ще тривалий час проводитиме відносно жорстку монетарну політику.

Як передає Укрінформ, про це повідомляє пресслужба НБУ за підсумками дискусії членів Комітету з монетарної політики (КМП) Національного банку щодо рівня облікової ставки.
"Усі члени КМП погодилися, що для збереження макрофінасової стабільності НБУ ще тривалий час проводитиме відносно жорстку монетарну політику", - йдеться в повідомленні.
Учасники дискусії вважають, що попередній прогноз облікової ставки, а саме її збереження на рівні 25% до середини 2024 року, загалом є обґрунтованим в умовах "війни на виснаження". Помірно жорсткі монетарні умови з високою ймовірністю будуть важливими як під час активних бойових дій, так і на початковому етапі післявоєнного відновлення, щоб забезпечити стійке сповільнення інфляції і відповідний фундамент для подальшого здешевлення кредитів та швидшого відновлення економіки.
Водночас звучали й альтернативні точки зору щодо строків і характеру майбутнього циклу пом’якшення. Так, двоє членів КМП припустили, що цей цикл може бути доволі повільним через ще довше затягування війни, що негативно позначатиметься на очікуваннях бізнесу та населення. Натомість інший учасник дискусії зауважив, що анонсовані обсяги міжнародної допомоги на тлі поточних успіхів ЗСУ дають підстави говорити про швидше зниження облікової ставки, ніж передбачав прогноз. Значний приплив валюти може суттєво спростити завдання НБУ із забезпечення курсової стабільності та керованості інфляційних процесів.
Усі члени КМП погодилися, що, зважаючи на надвисокий рівень невизначеності, є широкий, але зміщений вгору спектр потенційних траєкторій облікової ставки. Завершення війни і реалізація масштабного плану відновлення України, дійсно, сприятимуть швидкому пом’якшенню монетарної політики. Проте впродовж останніх місяців рівень невизначеності, пов’язаний зі строками та характером війни, зріс, а баланс ризиків на горизонті монетарної політики змістився вгору. Отже, у разі реалізації ризиків НБУ має бути готовим запровадити жорсткіші монетарні умови, ніж зараз закладено в базовий сценарій.
Як повідомляв Укрінформ, Національний банк України у січні 2022 року підняв облікову ставку до 10%. З початком військової агресії облікова ставка залишалася незмінною. Однак уже 3 червня 2022 року облікова ставка була підвищена з 10 до 25%.