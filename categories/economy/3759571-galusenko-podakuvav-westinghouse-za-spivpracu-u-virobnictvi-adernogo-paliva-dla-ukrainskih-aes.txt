Міністр енергетики Герман Галущенко під час урочистостей з нагоди завантаження у реактор ВВЕР-440 Рівненської АЕС першої партії ядерного палива виробництва Westinghouse і НАЕК "Енергоатом" подякував за ефективну співпрацю між компаніями.

Як передає Укрінформ, про це повідомляє "Енергоатом" у Телеграмі.
Так, очільник Міненерго нагадав, що контракт на постачання відповідних паливних збірок ВВЕР-440 був укладений ще у вересні 2020 року в присутності Президента України Володимира Зеленського.
"І те, що нам вдалося зробити це настільки швидко, – це великий успіх і значне підґрунтя для нашої подальшої співпраці з компанією Westinghouse, яка тільки розширюється. Це великий день для української енергетики, для нашого співробітництва із США і Швецією, де розташований відповідний завод", – зауважив міністр.
Як повідомляється, участь в урочистостях взяли також посол Швеції в Україні Мартін Оберг, президент і головний виконавчий директор Westinghouse Патрік Фрагман, генеральний директор Westinghouse Electric Sweden Азіз Даг і президент Енергоатома Петро Котін.
Посол підкреслив, що його країна підтримує Україну у війні з Росією і вдячна українському народові за готовність вести боротьбу за демократичні цінності.

Фрагман зі свого боку відзначив надзвичайні темпи роботи, виконаної фахівцями Енергоатома і Westinghouse: за півтора року було зроблено те, що зазвичай триває від шести до семи років.
"Ми зробили це разом, і не тільки для України, але і для більшості європейських країн, в яких ядерні реактори відтепер можуть бути повністю незалежними від постачання палива з Росії", – додав він.
Президент Енергоатома під час заходу подякував американським партнерам за співпрацю у проєктах для реакторів ВВЕР-440 і ВВЕР-1000, наголосивши на їх важливості для зміцнення енергетичної незалежності та безпеки України.
"Коли почалось повномасштабне вторгнення Росії, ми звернулись до наших партнерів з Westinghouse з пропозицією щодо прискорення виготовлення палива для реакторів типу ВВЕР 440. За нашої інженерної підтримки вони виготовили його за півтора року і привезли сюди – на Рівненську атомну електростанцію. Дякую за це нашим партнерам, дякую усім, хто брав у цьому участь", – зазначив Котін.
Гендиректор Westinghouse Electric Sweden висловив подяку всім фахівцям, які працювали на заводі у Швеції в режимі 24/7 для досягнення якнайшвидшого результату. Також він акцентував на важливому значенні розробки в умовах проходження зими.
Як повідомляв Укрінформ, на українських електростанціях у реактори ВВЕР‑440 вперше завантажили вироблене компанією Westinghouse спільно з Енергоатомом паливо, яке раніше виготовляла лише Росія.
Фото: Енергоатом