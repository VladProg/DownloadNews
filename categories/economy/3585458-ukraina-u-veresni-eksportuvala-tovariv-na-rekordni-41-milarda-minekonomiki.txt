Вперше від початку повномасштабної війни Україна експортувала за місяць товарів на суму понад 4 млрд доларів.

Про це повідомив у Фейсбуці заступник міністра економіки - торговий представник України Тарас Качка, передає Укрінформ.
«Вересневий експорт - більш як $4 млрд і більш як 9 млн тонн, вперше від 24 лютого», - йдеться в повідомленні.
За інформацією заступника міністра, загальний обсяг експорту у грошовому вимірі сягнув 4,144 млрд дол., що на 23% більше, ніж у серпні.
Також Качка наголосив на висхідній динаміці обсягів експортованої продукції у натуральному вимірі. Так, у липні вони становили 5,79 млн т, у серпні - вже 7,29 млн т, у вересні - 9,66 млн т, що на 32% більше серпневого показника.
Крім того, у вересні Україні вдалося втричі скоротити від'ємне сальдо в торгівлі товарами - до 354 млн дол. проти 1,053 млрд дол. у серпні.
У пресслужбі Мінекономіки додали, що найбільше наша країна експортувала зернові, соняшникову олію, електроенергію та продукцію гірничо-металургійного комплексу.

Як повідомлялося, за даними Міністерства економіки, на сьогодні фактично відновилася торгівля між Україною і Європейським Союзом. У серпні експорт в ЄС становив 90% рівня експорту, зафіксованого у серпні 2021 року. А за три квартали 2022 року Україна експортувала до ЄС, попри війну, навіть на кілька відсотків більше, ніж за перший-третій квартали торік.