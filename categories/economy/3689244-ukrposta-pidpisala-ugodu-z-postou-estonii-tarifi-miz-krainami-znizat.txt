Гендиректор Укрпошти Ігор Смілянський і керівник Пошти Естонії Март Мегі підписали угоду про співробітництво між компаніями та підтвердили зниження тарифів між країнами.

Як передає Укрінформ, про це Смілянський повідомив у Телеграмі.
"Протягом цього військового року до Президента приїжджали багато світових лідерів, а от ми ще не вітали у себе керівників інших пошт світу (до цього дня). Ризик-менеджмент - страшна річ. Але цього тижня стався перший такий візит і зробив його голова Пошти Естонії (Omniva) Март Мегі", - зазначив Смілянський.
Він подякував Мегі та естонським колегам за підтримку за цей рік - більше 74 тисяч кілограмів лише безкоштовних гуманітарних посилок.
"При цьому переважну більшість часу приділили майбутньому та підписали угоду про співробітництво між нашими компаніями плюс підтвердили зниження тарифів між нашими країнами, яке діє з січня 2023 року. Ця угода навіть поки має одну секретну частину, важливу для наших громадян, про яку, сподіваюсь, розповімо трохи згодом :) Ще раз Suur tänu нашим естонським друзям!", - наголосив Смілянський.
Як повідомляв Укрінформ, з 1 квітня жителі України зможуть відправляти посилки до Німеччини за допомогою Укрпошти зі знижкою у 60% від вартості.
Фото: Ігор Смілянський, Телеграм