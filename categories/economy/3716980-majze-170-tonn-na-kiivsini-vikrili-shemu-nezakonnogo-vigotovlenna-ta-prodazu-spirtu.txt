Слідчі Бюро економічної безпеки виявили незаконне виробництво спирту у Київській області.

Як передає Укрінформ, про це повідомляє пресслужба БЕБ.
Зазначається, що слідство встановило, що службові особи одного із товариств на території Київській області, починаючи з 2019, налагодили виробництво спирту етилового денатурованого в промислових масштабах. У подальшому, під виглядом етанолу як складника бензину та біоетанолу, його продавали іншим суб’єктам господарювання як на митній території України так і за її межами.
З метою приховування незаконної діяльності, службові особи вносили до офіційних документів завідомо неправдиві відомості. Ймовірний розмір ухилення від сплати податків становить понад 1 млрд грн.

Детективи БЕБ, з метою припинення та документування протиправної діяльності, провели слідчі дії на території складських, виробничих та адміністративних приміщень СГД. За результатами обшуків виявлено та вилучено документи фінансово-господарської діяльності підприємства з контрагентами, документи щодо руху та обліку продукції а також майже 170 т рідини з характерним запахом спирту, яка зберігалася в резервуарах. Орієнтовна вартість вилученого спирту становить понад 67,5 млн грн.
Наразі проводяться необхідні слідчі та процесуальні дії, спрямовані на встановлення всіх обставин скоєних кримінальних правопорушень, призначені судові експертизи.
Досудове розслідування у кримінальному проваджені за ознаками кримінальних правопорушень передбачених ч. 1 ст. 204, ч. 2 ст. 204 КК України (незаконне виготовлення, зберігання, збут або транспортування з метою збуту підакцизних товарів) та ч. 3 ст. 212 КК України (ухилення від сплати податків) здійснюють детективи Бюро економічної безпеки України за процесуального керівництва Офісу Генерального прокурора.
Як повідомлялося, детективи Територіального управління Бюро економічної безпеки в Одеській області викрили підпільний цех з виробництва алкогольної продукції. Вилучено спирт, готову продукцію, обладнання для виготовлення та розливу контрафактних алкогольних напоїв, тару, барвники та концентрати. Загальна сума вилученого майна становить понад 1 млн грн.
Фото: БЕБ