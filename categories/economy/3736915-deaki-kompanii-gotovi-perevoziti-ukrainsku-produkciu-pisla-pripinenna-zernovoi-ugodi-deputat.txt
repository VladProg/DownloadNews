Деякі міжнародні компанії готові перевозити українську агропродукцію навіть за умови припинення дії "зернової угоди".

Про це заявив народний депутат, член комітету Верховної Ради України з питань аграрної та земельної політики Дмитро Соломчук під час брифінгу у Медіацентрі Україна - Укрінформ.
"Уряд України заклав у бюджет 20 млрд грн для страхування суден <...>, які будуть готові ризикувати й заходити під завантаження, якщо угода ("зернова" - авт.) не працюватиме. Деякі такі приватні компанії вже є", - сказав він.
Соломчук наголосив, що "зерновий коридор" працюватиме навіть у разі виходу Російської Федерації з угоди.
Як повідомляв Укрінформ, російська сторона у понеділок направила Туреччині, Україні та ООН свої заперечення щодо продовження "зернової угоди" та де-факто припинила її дію.
Останнє судно в межах укладеної за посередництва ООН угоди, яка дозволяє безпечно експортувати українське зерно Чорним морем, вийшло з Одеського порту вранці в неділю, 16 липня.
Чорноморська зернова угода була укладена в липні 2022 року. Задля цього було підписано два документи: за участю ООН, Туреччини і України й окремо – ООН, Туреччини й Росії.