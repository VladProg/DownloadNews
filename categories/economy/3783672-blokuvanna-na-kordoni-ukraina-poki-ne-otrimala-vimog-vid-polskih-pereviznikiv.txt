Польські перевізники продовжують блокувати три пункти пропуску на кордоні з Україною – "Корчова – Краківець", "Гребенне – Рава-Руська" та "Дорогуськ – Ягодин". Ккраїнська сторона досі не отримала офіційних вимог від протестувальників.

Як передає Укрінформ, про це повідомила пресслужба Міністерства розвитку громад, територій та інфраструктури України у Facebook.
У Мінвідновлення поінформували, що перебувають у постійній комунікації з Посольством України у Польщі, Міністерством інфраструктури Польщі, Єврокомісією та українськими перевізниками й прикордонними службами, щоб вирішити ситуацію.
«Станом на сьогодні офіційних вимог від польських перевізників не було передано жодному представнику української сторони», — зазначили у міністерстві.
З інформації, яка доступна з повідомлень медіа та соцмереж, серед вимог польських мітингарів: скасування транспортного безвізу – тобто повернення до системи дозволів на вантажні перевезення, окремі смуги та окремі черги для вантажівок з номерами ЄС та порожніх, доступ до системи «Шлях».
«За наявності офіційної та аргументованої позиції з боку польських партнерів ми відкриті до конструктивного діалогу. Для нас важливо, щоб інтереси перевізників обох країн були враховані. Хочемо запевнити перевізників та експортерів: команда цілодобово працює над пошуком рішень, щоб якомога швидше розблокувати пункти пропуску», — підсумували у Мінвідновлення.
Як повідомлялося, у понеділок польські перевізники розпочали блокаду руху вантажівок біля трьох найбільших пунктів пропуску на кордоні між Польщею й Україною: «Корчова—Краківець», «Гребенне—Рава Руська», «Дорогуськ—Ягодин».
Організатор протесту поблизу ПП «Корчова—Краківець» Томаш Борковський заявив, що блокуватиметься проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстровано польськими перевізниками в місцевих органах влади до 3 січня 2024 року.
Фото: RFE/RL