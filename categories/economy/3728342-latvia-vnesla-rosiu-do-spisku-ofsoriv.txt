Уряд Латвії ухвалив рішення про включення Росії до переліку країн і територій з низьким рівнем оподаткування або взагалі без податку з 1 липня 2023 року.

Як передає Укрінформ, про це повідомляє Delfi з посиланням на латвійський Мінфін.
Окрім Росії, до переліку офшорів також увійшли Британські Віргінські острови, Коста-Ріка та Республіка Маршаллові острови.
Міністерство фінансів Латвії закликало платників податків звернути особливу увагу на операції з особами, які розташовані, засновані або зареєстровані в цих країнах і територіях.
Ці країни були додані до переліку офшорів, оскільки вони не співпрацюють у сфері оподаткування Європейського Союзу (ЄС). Перелік був оновлений ЄС 14 лютого 2023 року.
Згідно з чинними положеннями щодо країн і територій із низьким рівнем оподаткування або вільних від оподаткування, такими є територія Великої Британії Ангілья, територія США Гуам, територія США Самоа, територія Американських Віргінських островів , Співдружність Багамських Островів, Республіка Фіджі, Республіка Палау, Республіка Панама, Незалежна Держава Самоа, Територія Островів Теркс і Кайкос, Республіка Тринідад і Тобаго, Республіка Вануату.
Як повідомляв Укрінформ, МЗС Латвії з 26 червня призупиняє прийом документів у громадян РФ на візи всіх типів через те, що внутрішня політична ситуація в Росії є непрогнозованою.