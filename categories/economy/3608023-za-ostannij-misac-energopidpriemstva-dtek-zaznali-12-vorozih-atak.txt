За останній місяць енергетичні підприємства компанії «ДТЕК Енерго» зазнали 12 ворожих атак; сьогодні було обстріляне чергове підприємство.

Як передає Укрінформ, про це повідомили в компанії «ДТЕК Енерго».
«російські війська продовжили наносити систематичні терористичні удари по цивільній та енергетичній інфраструктурі України. Сьогодні від ракетних обстрілів вчергове постраждало одне з підприємств ДТЕК Енерго. Це вже 12 атака на енергетичні підприємства ДТЕК Енерго за останній місяць», - йдеться у повідомленні.
Внаслідок сьогоднішнього ворожого удару енергетичне обладнання підприємства зазнало суттєвих ушкоджень, постраждалих немає.
«Після закінчення обстрілів працівники підприємства оперативно розпочнуть усунення наслідків та відновлення роботи. Задля безпеки на об’єктах знаходяться тільки критично необхідні співробітники. Всі інші працюють у віддаленому режимі», - підкреслюється у повідомленні.
Зазначається, що працівники ДТЕК Енерго продовжують робити все можливе для підтримання надійної роботи української енергосистеми в умовах ракетних атак. Компанія синхронізує свої дії з НЕК «Укренерго».