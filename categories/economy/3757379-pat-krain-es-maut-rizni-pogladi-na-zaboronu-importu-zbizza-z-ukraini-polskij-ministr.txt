П’ять країн ЄС, де до 15 вересня діє заборона на імпорт українського збіжжя (Польща, Словаччина, Угорщина, Румунія, Болгарія), мають різні погляди на продовження заборони на імпорт української агропродукції.

Про це повідомив міністр сільського господарства Польщі Роберт Телус за результатами зустрічі у вівторок п'яти аграрних міністрів в іспанській Кордобі, передає Укрінформ з посиланням на міністерство сільського господарства і розвитку села РП.
“Ми й надалі підтримуємо транзит і хочемо, щоб цей транзит збіжжя з України фінансово підтримувався Євросоюзом”,- заявив Телус.
За словами польського міністра, його колеги з інших чотирьох країн ЄС “розуміють проблему і потребу продовження заборони на імпорт до п’яти прифронтових країн продуктів з України”.
“Вони усвідомлюють, що Путін веде продовольчу гру. Однак рішення належить до президента Єврокомісії”,- заявив польський міністр. Водночас, він висловив сподівання, що рішення щодо продовження заборони на імпорт українського збіжжя до ЄС після 15 вересня буде “експертним, а не політичним”.
Телус підкреслив, що попри рішення Єврокомісії Варшава діятиме згідно з інтересами польських селян.
“Ми не дозволимо на імпорт збіжжя з України до Польщі”,- наголосив Телус.
Водночас, він зазначив, що п’ять країн ЄС хочуть мати “еластичний перелік” продуктів, імпорт яких заборонятиметься з України.
“Ми, наприклад, виступаємо, щоб в цьому переліку були малина і мед”,- підкреслив польський міністр.
В коментарі RMF FM він уточнив, що Болгарія хоче викреслити насіння соняшника з переліку продуктів, імпорт яких заборонений з України. Натомість Софія хотіла б внести до цього переліку сухе молоко.
Телус повідомив, що попри рішення інших чотирьох країн ЄС, Польща після 15 вересня не відкриє кордон на імпорт українського збіжжя. Він додав, що Польща не перелякається погроз з боку Києва про арбітраж чи позов до СОТ.
Як відомо, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.
Фото: MRiRW