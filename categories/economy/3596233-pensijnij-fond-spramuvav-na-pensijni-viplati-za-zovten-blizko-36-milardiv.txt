Пенсійний фонд України направив на пенсійні виплати за жовтень 35,9 млрд грн. 100% профінансованих сум зараховано на рахунки пенсіонерів.

Про це повідомляє Пенсійний фонд України в Фейсбуці, передає Укрінформ.
«Станом на 18 жовтня на пенсійні виплати спрямовано 35,9 млрд грн, в тому числі 8,4 млрд грн – на виплату пенсій через АТ “Укрпошта”, 27,5 млрд грн – через уповноважені банки», - йдеться в повідомленні.
Зазначається, що уповноваженими банками зараховано на рахунки пенсіонерів 100% профінансованих сум. За повідомленням АТ “Укрпошта”, станом на 17 жовтня доставлено 83,9% профінансованих сум.
Також наголошується, що у жовтні надано 387 тис. пенсійних послуг особам, які звернулися до органів Пенсійного фонду України, у тому числі 18 жовтня – 34 тисячі.
Як повідомлялося, станом на 1 жовтня з 10,7 млн зареєстрованих пенсіонерів 8,2 млн, або 76,8%, отримують виплати через банківські установи. 2,5 млн пенсіонерів, або 23,2%, користуються послугами АТ «Укрпошта».