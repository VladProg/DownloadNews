Польський залізничний перевізник Stowarzyszenie Kolejowych Przewozów Lokalnych (SKPL) планує з 1 червня запустити потяги з Варшави до Львова.

Про це повідомляє пресслужба Львівської ОВА, передає Укрінформ.
«У другій половині квітня польський залізничний перевізник Stowarzyszenie Kolejowych Przewozów Lokalnych (SKPL) подав заявку до польського управління залізничного транспорту щодо отримання доступу на пасажирські перевезення за маршрутом Варшава (Всходня) – Люблін – Гребенне (кордон з Україною)», - йдеться у повідомленні.
Зазначається, що щодня курсуватиме одна пара поїздів мінімальною місткістю 240 пасажирів. Відправлення з вокзалу Варшави планується о 14:00 (за польським часом), з Любліна – о 16:00, прибуття до Рави-Руської – о 20:15 (за київським часом). Тут відбуватиметься пересадка на потяг Укрзалізниці до Львова. Повернення з Рави-Руської заплановане на 08:45, прибуття до Варшави – о 13:00.
SKPL планує обслуговувати маршрут з 1 червня 2023 року до 31 травня 2028 року.
Як повідомляв Укрінформ, АТ «Укрзалізниця» успішно завершило тестову поїздку потяга євроколією 1435 мм, який дасть старт сполученню між Варшавою та Рава-Руською з пересадкою на Львів. Відновлений залізничний пункт пропуску у Рава-Руській не обслуговував пасажирів понад 20 років. УЗ відновила ділянку євроколії довжиною 8,4 км та відреставрувала вокзал на станції Рава-Руська.
Після тестової поїздки польській стороні знадобиться декілька місяців для розгортання повноцінного митно-прикордонного контролю та завершення формальностей, після чого буде оголошено дату старту регулярного сполучення.
Фото: Укрзалізниця, Телеграм