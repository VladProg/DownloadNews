Росія стала «абсолютно небезпечною» для іноземних інвесторів.

Про це йдеться у коментарі речника ЄС із питань зовнішньої та безпекової політики Пітера Стано для Euobserver стосовно указу президента РФ Володимира Путіна, згідно з яким частки іноземних акціонерів пивоварної компанії «Балтика» (Carlsberg) і концерну Danone передаються в тимчасове управління «Росимуществу», передає Укрінформ.
За словами Стано, Росія грабує не лише в Україні, а й незаконно позбавляє власників контролю над їхніми активами на території Росії.
«Указ президента Росії також є дуже чітким сигналом будь-яким зовнішнім торговим, діловим партнерам або інвесторам — якщо такі залишилися — про стан верховенства права, економічних і фінансових гарантій і безпеки їхніх активів у Росії, що робить її абсолютно небезпечною і непередбачуваною також в економічному плані», - сказав речник.
У данській фірмі Carlsberg заявили, що «зміни в керівництві «Балтики» ... були здійснені без відома або схвалення Carlsberg Group».
Як повідомляв Укрнформ, нещодавно президент РФ Володимир Путін підписав указ, яким частки іноземних акціонерів пивоварної компанії «Балтика» (Carlsberg) і концерну Danone передаються в тимчасове управління «Росимуществу».
У березні минулого року данський виробник пива Carlsberg оголосив, що остаточно йде з російського ринку та планує продати весь свій бізнес в цій країні.
У жовтні міжнародна компанія Danone вирішила відмовитися від контролю у бізнесі з виробництва молочних продуктів у Росії і піти з ринку.