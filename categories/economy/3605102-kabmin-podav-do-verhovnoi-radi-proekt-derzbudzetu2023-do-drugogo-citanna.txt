Кабінет Міністрів вже подав до Верховної Ради проєкт державного бюджету на 2023 рік до другого читання.

Як передає Укрінформ, про це повідомив у Телеграмі постійний представник Кабінету Міністрів у Верховній Раді Тарас Мельничук.

"Кабінет Міністрів України подав до Верховної Ради проєкт закону «Про Державний бюджет України на 2023 рік» (реєстр. номер 8000), підготовлений до другого читання відповідно до Бюджетних висновків Верховної Ради", - написав Мельничук.
Він також нагадав, що підготовлений до другого читання проєкт закону «Про Державний бюджет України на 2023 рік» було попередньо затверджено урядом на його сьогоднішньому засіданні.
Текст проєкту держбюджету до другого читання також опублікований на сайті парламенту.
Як повідомляв Прем'єр-міністр Денис Шмигаль Кабінет Міністрів затвердив проєкт державного бюджету на 2023 рік до другого читання. Шмигаль зауважив, що до другого читання уряд скоригував прогноз зростання ВВП на 2023 рік в бік консервативного сценарію (3,2% замість 4,6%). Прогноз інфляції зменшили з 30% до 28%. Бюджет-2023 планується з урахуванням 1,3 трлн грн доходів. Завдяки скоригованим макропоказникам та податковим змінам пропонується збільшити дохідну частину на понад 50 млрд грн. Видатки складатимуть 2,6 трлн грн. Також Шмигаль наголосив, що пріоритет №1 – безпека й оборона – залишається незмінним. На боротьбу із загарбниками планують спрямувати понад 1 трлн грн, це більше 18% ВВП.
7 жовтня Верховна Рада у першому читанні ухвалила проєкт державного бюджету України на 2023 рік.