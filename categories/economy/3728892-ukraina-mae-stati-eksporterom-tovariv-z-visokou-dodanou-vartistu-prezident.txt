Україна має перетворитися з експортера сировини на постачальника товарів з високою доданою вартістю.

Про це заявив Президент Володимир Зеленський під час виступу у Верховній Раді з нагоди Дня Конституції, передає кореспондент Укрінформу.
За словами глави держави, після перемоги Україна стане найбільшим у Європі будівельним майданчиком, адже потрібно відбудувати "сотні міст і сіл, тисячі об’єктів інфраструктури, сотні тисяч будинків".
"Це дасть свій поштовх економіці. Але головне дещо інше. Маємо забути про своє минуле як експортера сировини. Україна перемоги - це країна товарів з високою доданою вартістю. Це країна, в якій регуляції дозволяють розвивати будь-які бізнеси, що є новаторами у своїх галузях, у своїх напрямках і в якій захищена інтелектуальна власність", - наголосив Президент.
За його словами, Україна має стати країною, яка експортуватиме "безпеки, послуг, досвіду, культури та загалом результатів інтелектуальної діяльності, технологічних продуктів більше, ніж будь-якої сировини".
Як повідомляв Укрінформ, Україна цього маркетингового року (з 1 липня 2022 року по 26 червня 2023 року) експортувала 48,424 млн т зернових та зернобобових.
Фото: ОП