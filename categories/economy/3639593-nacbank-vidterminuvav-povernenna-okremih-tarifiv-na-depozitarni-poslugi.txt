Національний банк до 23 квітня 2023 року відтермінував застосування окремих тарифів на депозитарні послуги.

Як передає Укрінформ, про це повідомляє пресслужба НБУ.
Національний банк України відтермінував ще на чотири місяці – до 23 квітня 2023 року – застосування окремих тарифів на депозитарні послуги. А саме: тарифів із депозитарного обслуговування депозитарних установ та тарифів на обслуговування операцій з єврооблігаціями (ОЗДП), що проводяться на користь депонентів НБУ при виконанні ним функції депозитарної установи.
Національний банк закликає депозитарні установи зі свого боку мінімізувати або за можливості скасувати відповідні тарифи для своїх клієнтів на період відсутності тарифів депозитарію НБУ з метою підтримки фінансового фронту України.
Водночас відповідно до постанови Правління Національного банку України від 6 серпня 2022 року № 173 тарифи на решту депозитарних послуг НБУ, зокрема послуг щодо обліку і обігу депозитних сертифікатів НБУ, знову застосовуватимуться з 23 грудня 2022 року.
Як повідомлялось, на початку повномасштабної війни Національний банк України скасував нарахування тарифів на усі депозитарні послуги, починаючи з 24 лютого 2022 року. Цей крок дав змогу зменшити навантаження на роботу фінансової системи та позитивно вплинув на функціонування внутрішнього боргового ринку. Завдяки, зокрема, відсутності плати за депозитарні послуги понад 120 тис. громадян та представників бізнесу України мали змогу придбати державні цінні папери та підтримати фінансовий фронт країни без необхідності здійснювати додаткові платежі.