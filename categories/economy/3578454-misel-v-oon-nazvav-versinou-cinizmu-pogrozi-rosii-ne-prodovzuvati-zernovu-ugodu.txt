Розпочавши жорстоку на невиправдану війну проти України, російська федерація свідомо поставила під загрозу голоду та злиднів сотні мільйонів людей по всьому світові. Але щоб зупинити цю продовольчу кризу та зростання цін на енергоносії, росії достатньо вийти з території України та припинити блокаду українських портів.

Про це сьогодні у Нью-Йорку з трибуни Генеральної Асамблеї ООН заявив президент Європейської Ради Шарль Мішель, повідомляє кореспондент Укрінформу.
«кремль бреше, коли стверджує, що санкції ЄС, нібито, призвели до нестачі продовольства та добрив. Це неправда. Навіть до початку війни (проти України – ред.) росія одноосібно прийняла рішення різко зменшити рівень власного експорту зерна та добрив, що призвело до нестабільності на світовому ринку. І саме росія розпочала військову блокаду чорноморських портів, що унеможливило використання морських торговельних шляхів (для транспортування українського зерна – ред.), - сказав президент Європейської Ради.
Він нагадав, що у відповідь Європейський Союз відкрив так звані «коридори солідарності» для транспортування українських продовольчих товарів. Це, разом із зерновою ініціативою ООН з відкриття транспортних коридорів у Чорному морі, дозволило вивести з України десятки мільйонів тонн українського зерна. Результатом стало зниження цін на продовольство на світовому ринку, були відкриті транспортні шляхи для продовольчого забезпечення країн Африки, Близького Сходу та Азії.
«Вершиною цинізму є те, що кремль знову погрожує не продовжити цю угоду з ООН (щодо морських транспортних коридорів – ред.). Знову це стосуватиметься найбільш вразливих країн, які стануть першими жертвами таких дій. Де факто, є дуже просте рішення, щоб завершити цю продовольчу кризу, що загрожує всім нам. Росія має зупинити війну , вийти з території України та зняти свою блокаду українських портів», - наголосив президент Європейської Ради.
Як повідомлялося, в результаті морської блокади українських портів у Чорному морі після початку російської агресії, в Україні були заблоковані десятки мільйонів тонн збіжжя, призначеного для поставок на зовнішні ринки, у тому числі в рамках Продовольчої програми ООН. Це призвело до різкого сплеску світових цін на продовольство та поставило під загрозу голоду десятки мільйонів людей у країнах Африки, Близького Сходу та Азії.
Для вирішення проблеми ЄС організував «коридори солідарності» на кордонах з Україною для вивезення продовольства суходолом та внутрішніми водними шляхами. Водночас, за ініціативи ООН та Туреччини вдалося досягти домовленості про вивезення українського зерна морським транспортом через порти Чорного моря.
Ці теми, серед іншого, обговорюються цього тижня у Нью-Йорку на полях 77-ї сесії Генеральної Асамблеї ООН.