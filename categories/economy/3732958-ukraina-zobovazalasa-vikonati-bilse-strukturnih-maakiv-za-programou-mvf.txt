Кількість структурних маяків за програмою розширеного фінансування МВФ для України збільшилася з 19-ти до 23-х в оновленому Меморандумі за підсумками першого перегляду.

Про це йдеться в оприлюдненому Фондом у п’ятницю документі, передає Укрінформ.
Зазначається, що збільшення кількості маяків було запропоноване українською стороною «для збереження макроекономічної та фінансової стабільності в умовах продовження війни, а також підтримки імпульсу реформ».
Зокрема, крім попередніх вимог, Україна зобов’язалася до кінця вересня 2023 року ввести в дію статті Бюджетного кодексу, які дозволяють готувати середньостроковий бюджет, розробляти боргову стратегію та обмежувати ризики від гарантій.
До цього ж терміну українська сторона також має розробити концептуальну записку щодо програми кредитування «5-7-9 відсотків». Документ має містити пропозиції для малих та середніх підприємств з поступовим скасуванням участі великих компаній, а також посилення моніторингу та забезпечення належних гарантій.
Ще один новий структурний маяк стосується підготовки короткострокового й довгострокового планів дій Мінфіну, податкової й митної служб щодо проведення реформ у ключових сферах. Дедлайн для виконання цієї вимоги визначений до кінця жовтня нинішнього року.


До цього ж терміну Україна зобов’язалася призначити наглядову раду Оператора ГТС.
Паралельно МВФ погодився посунути на місяць (до кінця липня) терміни виконання однієї з попередніх вимог – щодо ухвалення законопроєкту про податкові зміни та адміністрування, а також внести інші правки у попередній перелік маяків.
При цьому відзначається, що Україна уже виконала п’ять структурних орієнтирів, визначених на початку дії програми розширеного фінансування (EFF).
Як повідомляв Укрінформ, в оновленому Меморандумі та супутній документації до нього за результатами першого перегляду програми EFF Міжнародний валютний фонд покращив економічні прогнози для України.