У четвер, 10 листопада, по всій території України будуть застосовані планові відключення, однак найбільші обмеження стосуватимуться Києва, Київської, Чернігівської, Черкаської та Житомирської областей.

Про це повідомляє Укренерго в Телеграмі, передає Укрінформ.
"10 листопада, по всій Україні будуть застосовані планові відключення. Найбільший обсяг обмежень буде введено у м. Київ, Київській, Чернігівській, Черкаській, Житомирській областях", - ідеться в повідомленні.
Зазначається, що режим планових відключень буде діяти:

з 06:00 до 24:00 у м. Київ, Київській, Чернігівській, Черкаській, Житомирській, Сумській, Харківській, Полтавській та Донецькій областях;
з 09:00 до 12:00 та з 16:00 до 21:00 в усіх інших областях України.

За даними Укренерго, аварійні обмеження споживання поки що не передбачаються.
Водночас в компанії нагадали, що ощадливе споживання електроенергії допомагає зменшити навантаження на мережі, а отже застосовувати менші обсяги обмежень споживачів. Громадян просять не вмикати одночасно в мережу декілька потужних електроприладів впродовж дня, особливо в пікові години споживання – з 6:00 до 11:00 та з 17:00 до 23:00.
Як повідомляв Укрінформ, із 10 жовтня росія завдає масованих ударів ракетами та дронами-камікадзе по енергетичній інфраструктурі України. Наразі росіяни пошкодили близько 40% енергетичних об'єктів.