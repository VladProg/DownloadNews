Песимістичні макропрогнози для України на цей рік, пов'язані із терористичними ударами росіян по енергетичній інфраструктурі, не справдилися.

Про це Прем'єр-міністр Денис Шмигаль сказав в інтерв'ю Інтерфакс-Україна, передає Укрінформ.
"На початку війни прогнози більшості експертів були дуже песимістичними і давали падіння економіки України на 45% і вище. Але, дякуючи ЗСУ, нам вдалося звільнити вже багато наших територій, тому той перший прогноз не справдився", - зазначив Шмигаль.
За його словами, за підсумками 9 місяців ВВП скоротився на 30%. До кінця року очікувалося падіння на 32%. Можливе падіння ВВП в 2022 році до 35%, але не більше, сказав він.
"На наступний рік ми вже погіршили прогноз з 4,6% до 3,2%. Але все буде залежати від безпекової ситуації. Удари по енергосистемі можуть погіршити прогноз ще на 3-9 процентних пунктів. Тобто наступного року можемо отримати падіння ВВП замість очікуваного зростання", - додав глава уряду.
Водночас він вкотре наголосив на тому, що все залежить від інтенсивності обстрілів і від того, наскільки союзники України готові надавати засоби ППО.
Як повідомляв Укрінформ, минулого тижня на Форумі з економічної стійкості та реконструкції України у Парижі Шмигаль заявив про те, що падіння ВВП України у наступному році може сягнути до 50%, якщо росія продовжуватиме свій терор.
Фото: КМУ