Європейській Союз через фонд Connecting Europe Facility (CEF) виділить АТ «Укрзалізниця» кошти для розбудови прикордонних переходів з Республікою Польща, Румунією, Словацькою Республікою та Угорщиною.

Про це повідомив голова правління УЗ Євген Лященко, передає Укрінформ із посиланням на пресслужбу компанії.
«Україна активно працює над інтеграцією своєї залізничної інфраструктури до ЄС. Реалізацію низки таких проєктів ми вже розпочали, але зараз нам необхідна системна підтримка наших міжнародних партнерів та фінансових інституцій. Це вперше в історії, коли ЄС безповоротно виділяє кошти на реалізацію залізничних проєктів в Україні. Ми розвиватимемо найперспективніші переходи з країнами ЄС, інфраструктура яких потребує модернізації», - зазначив він.
Лященко наголосив, що кошти спрямують на розбудову пунктів пропуску з Республікою Польща Ягодин – Дорогуськ та Мостиська ІІ – Медика, а також ПП Чоп – Чієрна над Тисою/Захонь, який єднає Україну зі Словацькою Республікою та Угорщиною.
Крім того, буде здійснено реконструкцію станційних колій 1 435 мм на станціях Вадул-Сірет та Глибока-Буковинська у межах спільних з Румунською стороною проектів.
CEF (Connecting Europe Facility) – це фонд ЄС, створений у 2014 році для інвестицій у транспортні, енергетичні, цифрові та телекомунікаційні проєкти. Він виступає основним інструментом для фінансування розвитку Транс'європейської транспортної мережі (TEN-T).
Як повідомлялось, Міністерство відновлення, АТ «Укрзалізниця» та Європейський банк реконструкції і розвитку розпочинають реалізацію проєкту з бюджетом €200 мільйонів, який передбачає відновлення, модернізацію залізничної інфраструктури та оновлення рухомого складу.