Товарообіг України за січень-червень 2023 року становить 49,8 млрд дол. США.

Як передає Укрінформ, про це повідомляє Держмитслужба.
"Протягом січня - червня 2023 року в Україну імпортували товарів на суму $30,4 млрд, а експортували – на суму $19,4 млрд", - йдеться в повідомленні.
При цьому оподаткований імпорт склав $24,7 млрд, що становить 81% загальних обсягів імпортованих товарів.
Податкове навантаження на 1 кг оподаткованого імпорту в січні-червні 2023 року склало 0,45 дол./кг, що на 52% більше, ніж за аналогічний період 2022 року.
Країни, з яких найбільше імпортували товарів до України: Китай — $4,7 млрд, Польща — $3,2 млрд і Туреччина — $2,4 млрд.
Експортували з України найбільше до Польщі — на $2,7 млрд, Румунії — на $ 1,9 млрд, Китаю — на $1,6 млрд.
У загальних обсягах ввезених у січні-червні 2023 року товарів 67% склали наступні категорії товарів: машини, устаткування та транспорт — $8,9 млрд, паливно-енергетичні товари — $5,8 млрд, продукція хімічної промисловості — $5,5 млрд.
До трійки найбільш експортованих з України товарів увійшли: продовольчі товари — $11,7 млрд, метали та вироби з них — $2,1 млрд, машини, устаткування та транспорт — $1,6 млрд.
Як повідомляв Укрінформ, товарообіг України за січень-травень 2023 року становив 41,9 млрд дол. США.