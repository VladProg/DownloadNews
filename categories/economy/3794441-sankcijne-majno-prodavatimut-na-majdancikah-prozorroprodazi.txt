Кабінет Міністрів України затвердив Порядок управління санкційним майном. Відтепер такі активи реалізовуватимуться через онлайн-аукціони в державній електронній торговій системі Prozorro.Продажі.

Про це повідомила пресслужба Міністерства економіки України, передає Укрінформ.
Порядок прийнято на виконання чинного від червня цього року Закону України 3137-IX, яким внесено зміни до санкційного законодавства.
“Уряд послідовно впроваджує найкращі практики управління державними активами через їхній продаж на прозорих та конкурентних електронних аукціонах. Це створює комплексну законодавчу рамку для управління різними активами, повʼязаними з країною-агресором, а також підвищує довіру потенційних інвесторів до системи управління публічним майном й сприяє залученню довгострокових інвестицій. А це наш пріоритет на найближчі роки”, — наголосив заступник міністра економіки України Олексій Соболев.
У повідомленні уточнюється, що організатором електронних торгів з продажу санкційного майна в системі Prozorro.Продажі буде Фонд державного майна (ФДМУ). А гроші від його продажу й оренди йтимуть на рахунки Фонду ліквідації наслідків збройної агресії.
"На сьогодні вже є прийняті рішення Кабінету Міністрів щодо реалізації в системі Prozorro.Продажі арештованих активів в управлінні АРМА, а також конфіскованих російських активів. ФДМУ реалізовує державне майно на онлайн-аукціонах в системі Prozorro.Продажі вже понад пʼять з половиною років і за цей час до держбюджету надійшло майже 12 млрд гривень. Реалізація санкційного майна через Prozorro.Продажі дозволить так само прозоро та конкурентно управляти ним на користь держави”, — додає керівник Prozorro.Продажі Сергій Бут.
За його словами, учасники аукціонів з продажу санкційного майна зможуть брати в них участь, зареєструвавшись через один з акредитованих в системі Prozorro.Продажі майданчиків, актуальний перелік яких доступний за посиланням.
Уся інформація про онлайн-аукціони з продажу санкційних активів буде доступна на офіційному сайті prozorro.sale.
Як повідомлялося, Prozorro.Продажі — акціонерне товариство, що знаходиться у 100% державній власності та підпорядковується Міністерству економіки.
АТ “Prozorro.Продажі” забезпечує роботу електронної торгової системи, в якій відбуваються онлайн-аукціони з реалізації публічних активів.
За понад сім років роботи онлайн-аукціони Prozorro.Продажі допомогли залучити до бюджетів різних рівнів понад 80 млрд гривень.