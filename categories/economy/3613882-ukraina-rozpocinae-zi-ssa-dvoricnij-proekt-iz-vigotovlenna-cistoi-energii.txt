Україна в партнерстві з США, Японією та Республікою Корея візьме участь у державно-приватному консорціумі з науково-практичних розробок для малих модульних реакторів.

Про це повідомив міністр енергетики Герман Галущенко у Фейсбуці, передає Укрінформ.
«Навіть під час війни ми не зупиняємось у моделюванні нового енергетичного майбутнього України. Безвуглецева енергетика – один з головних фокусів світу у технологічному розвитку. Україна, з нашим досвідом і потенціалом в атомній енергетиці, також буде брати активну участь у реалізації світового порядку денного», - зазначив він.
За словами міністра, проєкт спрямований на те, щоб оцінити/продемонструвати технічну здатність, економічну конкурентоспроможність, а також можливість вироблення та використання в промислових масштабах водню і аміаку з використанням малих модульних реакторів для отримання чистої безвуглецевої енергії.
Для цього планується створення пілотної установки і проведення відповідного техніко-економічного аналізу її роботи. Термін реалізації проєкту – близько 2-3 років. Перелік учасників включатиме як провідні компанії атомної галузі, так і науково-дослідні установи.
Галущенко уточнив, шо напрацювання міжнародного державно-приватного консорціуму будуть використані для розбудови нової енергетичної системи України і прискорення «зеленого переходу» після завершення воєнних дій.
«Цей проєкт стане продовженням нашого партнерства з США в сфері технологій для малих модульних реакторів і підтверджує здатність України посісти гідне місце серед інноваційних лідерів у галузі чистої безвуглецевої енергетики світу», - резюмував очільник Міненерго.
Участь в проєкті з боку США братиме NuScale, FuelCell Energy, Clark Seed, Argone National Laboratory, з української сторони – НАЕК «Енергоатом» і Державний науково-технічний центр з ядерної та радіаційної безпеки, з інших країн – Doosan Enerbility, IHI Corporation, JGC Corporation, Samsung C&T, Starfire Energy.
Як повідомлялось, американська компанія Holtec International розглядає можливість будівництва в Україні заводу, який виготовлятиме компоненти для малого модульного реактора SMR-160.
Напередодні повномасштабного вторгнення рф компанії Holtec International завершила в Чорнобильській зоні будівництво Централізованого сховища відпрацьованого ядерного палива.
SMR-160 являє собою невеликий модульний реактор потужністю 160 МВт або 525 МВт, в якому використовуються прості і пасивні системи безпеки. Holtec розробив реактор спільно з Mitsubishi Electric Corporation, SNC-Lavalin і Exelon Generation.