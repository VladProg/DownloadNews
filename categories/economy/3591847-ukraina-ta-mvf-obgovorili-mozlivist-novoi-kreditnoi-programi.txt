Україна та Міжнародний валютний фонд обговорили можливість нової кредитної програми для забезпечення пріоритетних видатків держбюджету у 2023 році.

Як передає Укрінформ, про це повідомляє пресслужба Мінфіну за підсумками зустрічі міністра фінансів Сергія Марченка з представниками МВФ.
"На зустрічі з директоркою-розпорядницею МВФ сторони обговорили можливість нової кредитної програми для забезпечення пріоритетних видатків держбюджету України у 2023 році", - йдеться в повідомленні.
Марченко подякував за своєчасну фінансову допомогу для подолання економічних наслідків повномасштабної війни.
“Сьогодні ми спостерігаємо поступове відновлення економіки України, проте в умовах активних бойових дій для нас надзвичайно важливо запустити програму співпраці з МВФ, для забезпечення стабільності фінансової системи. Потреби України у додатковому фінансуванні у 2023 році сягають 3,5 млрд дол. США щомісячно”, – зазначив Марченко.
Як повідомлялось, у березні Україна отримала 1,4 млрд дол. США в рамках інструменту швидкого фінансування (Rapid Financing Instrument) від МВФ. А 7 жовтня МВФ спрямував додаткові 1,3 млрд дол. США бюджетної підтримки.
Фото: Мінфін