Український військово-промисловий комплекс (ВПК) представив на міжнародній виставці озброєння та безпеки DSEI 2023 новітні зразки зброї, перевіреної в реальних бойових умовах.

Про це повідомив міністр з питань стратегічних галузей промисловості України Олександр Камишін у Телеграмі, передає Укрінформ.

«Лондон. Міжнародна виставка озброєння та безпеки DSEI 2023. Українським виробникам є що показати і є чим пишатися. Українська зброя сьогодні - це зброя перемоги, перевірена у реальних бойових умовах та загартована війною», - йдеться у повідомленні.
На українському стенді, зокрема, представлено: ударний дрон PUNISHER, FPV-дрони J.E.T., безпілотну авіаційну систему FP-1, багатоцільовий безпілотний надводний дрон MAGURA V5, портативний пристрій для радіоелектронної боротьби з дронами EDM4S SkyWiper, антидронову систему SkyWiper OMNI, автоматизовану станцію радіотехнічної розвідки Kolchuga RDF-360 / SDT-360, станцію радіоелектронної розвідки RPS-7 INHUL.
Також українські виробники привезли до Лондона снігоболотохід UTV TAHA 1200 та інноваційний камуфляжний матеріал для приховування від виявлення тепловізора PHANTOM SKIN.
«Я впевнений, що після перемоги українська зброя стане нашим важливим експортним продуктом. Десятиріччя світ буде переозброюватись. І наша оборонка стане локомотивом відновлення економіки країни», - додав Камишін.
DSEI 2023 – міжнародна виставка оборонних систем та обладнання. Проводиться з 1999 року один раз в два роки, носить комерційний характер і служить укріпленню торгово-промислових зв'язків між представниками ВПК.
Як повідомлялося, Україна восени проведе Форум оборонних індустрій, щоб продемонструвати свої виробничі потужності і залучити оборонні підприємства країн-партнерів до співпраці.
Фото: Мінстратегпром, Телеграм