На ПП «Корчова - Краківець» польські прикордонники почали пропускати до 20 українських вантажівок за годину, тоді як раніше пропускали лише п’ять і менше.

Про це кореспондентові Укрінформу повідомив голова ГО «Міжнародні автомобільні перевізники України» Володимир Михалевич.
«Польські протестувальники дозволяли пропускати по п’ять вантажівок за годину, але часто і цього не дотримувалися. Проте, вчора на ПП «Краківець-Корчова» прикордонники почали випускати на в’їзд в Україну по 20 автомобілів за годину, але на інших пунктах пропуску ситуація лишається без змін», - сказав Михалевич.
Як повідомлялося, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Страйк призвів до повної зупинки руху на трьох прикордонних пунктах пропуску між Польщею та Україною: «Дорогуськ - Ягодин», «Корчова - Краківець», «Гребенне - Рава-Руська». На кордоні утворилися величезні черги з українських вантажівок. Подекуди вони сягають по 40 км в обидва боки, а польські паркінги для багатьох водіїв стали місцем тимчасового проживання.