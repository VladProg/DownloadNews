Господарський суд Сумської області прийняв рішення закрити провадження у справі про банкрутство ПАТ «Сумихімпром».

Як передає Укрінформ, про це повідомляє пресслужба ФДМУ.
21 листопада 2023 року за результатами судового розгляду у справі про банкрутство ПАТ «Сумихімпром» Господарський суд Сумської області ухвалив такі рішення. Перше - відмовити керуючому санацією ПАТ «Сумихімпром» у задоволенні його скарги на дії та рішення Фонду (щодо плану санації) та клопотання про продовження процедури санації, друге - задовольнити клопотання Фонду про закриття провадження у даній справі про банкрутство ПАТ «Сумихімпром», третє - задовольнити клопотання Управління Мінюсту про закриття провадження у справі, четверте - закрити провадження у даній справі.
У Фонді держмайна зазначають, що вони є власником "Сумихімпром", ФДМУ володіє 99,995% акцій підприємства. У 2018 році урядом було прийнято рішення про включення акцій підприємства до Переліку об’єктів великої приватизації та планувався їхній продаж на відкритому аукціоні.
«Рішення про приватизацію мало стати підставою для закриття провадження у справі про банкрутство, однак протягом останніх 5 років, щоб не допустити встановлення контролю держави над активами підприємства, представники структур, які де-факто контролювали "Сумихімпром", постійно подавали в різні судові інстанції клопотання про відкладення та зупинення розгляду справи», — сказав перший заступник голови ФДМУ Денис Шугалій.
Він зазначив, що представники структур, які де-факто контролювали "Сумихімпром", оскаржували «проміжні» ухвали з процесуальних питань та умисно затягували судовий процес, щоб не допустити закриття справи про банкрутство і зірвати підготовку підприємства до приватизації. Однак Фонд вжив усіх можливих заходів, навіть звертався зі скаргою до Вищої ради правосуддя, і зрештою переміг.
Як повідомлялось, "Сумихімпром" – одне з найбільших вітчизняних підприємств з випуску складних мінеральних добрив, двоокису титану, сірчаної кислоти та інших видів неорганічної хімії. Підприємство входить до трійки бюджетоутворюючих підприємств міста Суми та області і виробляє понад 30 марок NPK-добрив із різним співвідношенням поживних речовин для різних ґрунтових і кліматичних зон.