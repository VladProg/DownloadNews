За результатами виявлених порушень під час внутрішніх перевірок, ініційованих керівництвом АТ «Українська оборонна промисловість», від роботи на підприємствах відсторонено двох директорів підприємств.

Про це повідомила пресслужба АТ «УОП» в Телеграмі, передає Укрінформ.
«З кінця червня до початку листопада на низці підприємств товариства правоохоронні органи за активного сприяння підрозділів безпеки УОП здійснили близько 20 слідчих дій і заходів забезпечення кримінального провадження: обшуки, тимчасовий доступ до речей та документів тощо. За цей період керівництво компанії за виявленими фактами порушень і зловживань тимчасово відсторонило двох директорів підприємств», - йдеться в повідомленні.
Наголошується, що майже половина кримінальних проваджень, зареєстрованих з 28 червня по 2 листопада поточного року, щодо підприємств, які входять до складу Укроборонпрому, була розпочата з його ініціативи за результатами внутрішніх службових перевірок.
Стосовно першого із відсторонених керівників, то він може бути причетним до численних порушень у фінансово-господарській діяльності заводу. Другий – створив умови до експорту товарів подвійного використання під виглядом цивільних агрегатів.
«Другий екскерівник вже отримав підозру та перебуває під вартою у слідчому ізоляторі СБУ», - підкреслюють в УОП.
У товаристві додають, що 2 листопада за ініціативою нового керівника одного з підприємств правоохоронні органи зареєстрували кримінальне провадження за фактами так званої «прихованої оренди». Йдеться про можливе зловживання службовим становищем для незаконної передачі у користування третім особам нежитлових приміщень. Розпочато досудове розслідування, під час якого вивчають правомірність дій одного з керівників.
УОП активно співпрацює з правоохоронними органами щодо запобігання та виявлення зловживань і правопорушень у вітчизняній оборонці.
Як повідомлялося, вже 28 підприємств у складі АТ «Українська оборонна промисловість» змінили організаційно-правову форму. Ще 7 перебувають у процесі реорганізації.