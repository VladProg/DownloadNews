Керівники міжнародної телеком-групи VEON, яка є 100% власником українського телеком-оператора «Київстар», прибули до Києва, де мають намір обговорити, в тому числі, арешт частки корпоративних прав дочірньої компанії.

Про це повідомили Укрінформу в пресслужбі компанії «Київстар».
Головний виконавчий директор групи VEON Каан Терзіоглу та співзасновник і почесний голова Ради Директорів VEON Огі Фабела під час зустрічі з колективом «Київстару» висловили занепокоєння через рішення про арешт в Україні частки корпоративних прав дочірньої компанії задля унеможливлення доступу до активів компанії російських підсанкційних осіб, які є власниками акцій одного з міноритарних акціонерів VEON (компанія LetterOne).
Між тим, як повідомив Каан Терзіоглу, зазначені підсанкційні особи мають «нульовий» вплив на VEON та «Київстар», оскільки ще на початку повномасштабного вторгнення росії вони були усунені від будь-якого доступу до активів чи механізмів управління компанією.
За словами Терзіоглу, міжнародні інвеcтори VEON розділяють занепокоєння через арешт корпоративних прав «Київстару».
«У ході візиту до Києва ми хочемо донести нашу стурбованість і ще раз продемонструвати, що VEON – це актив України, а не пасив. Ми тут, щоб залишатись в Україні і ми віддані Україні. Ми хочемо, щоб наш бізнес розуміли і відображали його таким, як він є насправді: зразковою історією успіху міжнародних інвестицій в Україні», - прокоментував Терзіоглу. Він висловив сподівання, що в Україні є механізми захисту інтересів міжнародних інвесторів.

Крім того, Терзіоглу висловив співробітникам «Київстару» повагу до стійкості та мужності українських колег, які протягом всього періоду повномасштабного вторгнення росії підтримують стабільну роботу критичної інфраструктури попри ризики для життя. Щоб підтримати Україну в її боротьбі VEON виділить 600 млн дол. США інвестицій, які будуть використані у найближчі три роки для відновлення телеком інфраструктури і розвитку нових технологій.
«4000 героїв "Київстару" виконали величезну роботу за останні 20 місяців, зберігаючи зв'язок для абонентів і підтримуючи стійкість країни, навіть коли бушує війна. Виділяючи 600 мільйонів доларів інвестицій, ми маємо честь долучитись до відновлення та реконструкції інфраструктури України», - сказав Каан Терзіоглу.
VEON є материнською компанією і єдиним власником «Київстар», найбільшого оператора телекомунікацій в Україні, який обслуговує понад 24 мільйони абонентів мобільного зв`язку і 1,1 млн абонентів «Домашнього інтернету». VEON входить до списку Nasdaq- і Euronext Amsterdam, з глобальною базою інвесторів, яка включає фізичних осіб і установи США, ЄС і Великобританії, і не має контрольного або мажоритарного акціонера. Група також продала свій російський підрозділ та вийшла з Росії.
Як повідомлялося, суд наклав арешт на всі корпоративні права в Україні, що належали підсанкційним російським олігархам Михайлу Фрідману, Петру Авену та Андрію Косогову - загалом на 20 українських компаній на загальну суму понад 17 млрд грн. Серед них і на 100% корпоративних прав компанії «Київстар».
У компанії заявили, що арешт корпоративних прав не впливає на операційну діяльність.
Фото: Київстар