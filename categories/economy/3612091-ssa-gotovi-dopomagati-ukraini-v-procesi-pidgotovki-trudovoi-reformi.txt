Україна зацікавлена в отриманні фахових консультацій та допомозі Міністерства праці США в процесі підготовки та реалізації трудової реформи.

Як передає Укрінформ, про це повідомляє пресслужба Мінекономіки за підсумками зустрічі першого віцепрем’єр-міністра – міністра економіки України Юлії Свириденко з заступником міністра праці США з міжнародних відносин Теа Лі.
«Ключова мета реформ – зробити законодавство сучасним, таким, щоб воно сприяло, а не стримувало, як було багато років до цього, розвиток бізнесу та економіки. І водночас, щоб забезпечувало високий рівень захисту працівника», - сказала Свириденко.
Вона зазначила, що Україна зацікавлена також у розвитку демократичного, репрезентативного та прозорого профспілкового руху. І саме у цьому напрямку приклад США стане у нагоді.
У свою чергу Теа Лі також наголосила на важливості забезпечення прав профспілок в Україні і подякувала за готовність продовжити діалог з питань удосконалення та реформування українського трудового законодавства. Як зазначила заступник міністра праці США з міжнародних відносин, Сполучені Штати завжди готові до співпраці з даних питань та нададуть уряду України потрібну консультативну допомогу.
Як повідомляв Укрінформ, за оцінками Мінекономіки, рівень безробіття в Україні на кінець 2022 року становитиме 30%.
Фото: Мінекономіки