Україна в жовтні 2023 року порівняно з вереснем збільшила обсяги експорту молочних продуктів на 17%, грошова виторг зріс на 22,6%.

Як передає Укрінформ, про це повідомляє пресслужба Асоціації виробників молока.
"За попередніми даними ДССУ, в жовтні 2023 року Україна експортувала 8,79 тис. тонн молочних продуктів на суму 18,15 млн дол. Порівняно до вересня поточного року натуральні обсяги експорту збільшилися на 17%, а грошова виручка виросла на 22,6%", - йдеться в повідомленні.
Зазначається, що головними експортними категоріями в грошовому еквіваленті були наступні товари: молоко та вершки, згущені – 23%; сири – 24%; казеїн та казеїнати – 17%; масло вершкове – 15%.
У жовтні натуральні обсяги експорту молока і вершків незгущених склали 2,61 тис. т, що на 12% більше порівняно до вересня. Виторг за поставлений товар склав 1,57 млн дол. і збільшився на 19%. Близько 92% експортованого товару було відвантажено у Молдову, 3% у Грузію, 2% у Північну Македонію, 1% в країни-члени ЄС. Також Україна наростила натуральні обсяги експорту молока та вершків згущених до 1,85 тис. т (+11%), а грошовий виторг за поставлений товар виріс до 4,16 млн дол. (+1%). Близько 59% товару було поставлено в країни-члени ЄС, 11% в Бангладеш, 9% в Молдову та 3% в Грузію.
Експорт кисломолочних продуктів (маслянка) в натуральних обсягах збільшився до 308 т (+2%), а в грошовому еквіваленті до 357 тис. дол. (+5%). Близько 95% експортованих з України кисломолочних продуктів надійшло до Молдови і по 1% в ЄС та ОАЕ. Минулого місяця Україна експортувала 1,7 тис. т молочної сироватки на суму 975 тис. дол. Натуральні обсяги експорту збільшилися на 28%, а грошовий виторг на 31%, порівняно до вересня. Близько 39% експортованого товару було відвантажено в ЄС, 26% в Китай, 7% у В'єтнам, 16% в країни Близького Сходу та Північної Африки.
В жовтні Україна експортувала 984 т сирів на суму 4,27 млн дол. Натуральні обсяги експорту збільшилися на 22%, а грошовий виторг за поставлений товар виріс на 25% порівняно до вересня. Головними напрямками експорту сиру в жовтні були Казахстан (38%), Молдова (38%), ЄС (9%), Узбекистан (6%), Азербайджан (4%), США (3%). Україна експортувала в жовтні 516 т казеїну та казеїнатів на суму 3,11 тис. дол. У вересні Україна не експортувала казеїн.
Минулого місяця українські експортери скоротили натуральні обсяги поставок вершкового масла на зовнішні ринки до 489 т (-8%). Грошовий виторг за експортоване масло знизився до 2,63 млн дол. (-1%). Близько 75% експорту масла було спрямовано в Молдову, 8% в Азербайджан, 5% в Китай, по 4% в Казахстан і Грузію та 1% в ЕС.
Також в жовтні Україна скоротила натуральні обсяги експорту морозива до 325 т (-71%). Грошовий виторг за поставлений товар впав до 1,04 млн дол. (-70%). Близько 48% експортованого морозива було відвантажено в ЄС, 20% в Ізраїль, 19% в Молдову, по 4% в Китай і Велику Британію.
Аналітик АВМ Георгій Кухалейшвілі припускає, що Україна скоротила експорт вершкового масла через активний попит на товар і скорочення його запасів на внутрішньому ринку. В умовах нестачі сировини українські внаслідок серпневої спеки переробники виготовили на передодні осінньо-зимового сезону продажів менше масла ніж зазвичай. Крім того, українські компанії все менше цікавить експорт масла в Європу, оскільки продукція місцевих виробників є більш привабливою в ціні для європейських споживачів. Скорочення експорту морозива може бути пов’язано з завершенням сезонного піку його продажів в Європі, яка є головним ринком збуту даного товару для українських підприємств. Споживання морозива в Європі сягає піку навесні та влітку.
Зазначається, що ймовірно, збільшення обсягів експорту решти молочних продуктів пов’язано з активізацією попиту восени після завершення сезону відпусток. Українська продукція приваблива для покупців з Казахстану, де існують нарікання на молочку низької якості, яка завозиться з Росії.
Експерт зауважив, що в умовах обмеженою пропозиції молока-сировини та зростання закупівельних цін, в Україні подорожчали майже всі види молочних продуктів. Швидше за все, це стало підставою до нарощування обсягів імпорту молочної продукції в жовтні на 28% порівняно до вересня.
Минулого місяця в Україну було завезено 692 т молока та вершків незгущених (+45%), 163 т молока та вершків згущених (+28%), 848 т кисломолочних продуктів (+38%), 521 т молочної сироватки (+20%), 619 т вершкового масла (+53%), 3,2 тис. т сирів (+19%) та 34 тони морозива (+39%) та 3 т казеїну з країн-членів ЄС, Великої Британії та Швейцарії.
В жовтні зовнішньоторгове сальдо було негативним і склало -8,28 тис. дол. Вірогідно, конкуренція з імпортними товарами на полицях українських супермаркетів може стримувати подальше дорожчання вітчизняної молочної продукції.
Як повідомляв Укрінформ, у вересні 2023 року Україна експортувала 7,33 тис. т молочних продуктів, що на 30% менше, ніж у серпні цього року.
У вересні Україна також скоротила обсяги імпорту молочної продукції на 6% порівняно до серпневих показників.