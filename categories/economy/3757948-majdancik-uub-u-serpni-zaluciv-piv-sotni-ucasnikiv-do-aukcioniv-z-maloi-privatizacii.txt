У серпні в електронній системі Prozorro.Продажі відбулося понад 100 успішних аукціонів із малої приватизації; активну участь у їх підготовці взяли менеджери майданчика ТОВ «Українська універсальна біржа».

Як передає Укрінформ, про це повідомила пресслужба біржі.
"Найбільше учасників до аукціонів із малої приватизації у серпні залучили та підготували менеджери майданчика ТОВ «Українська універсальна біржа»: 50 потенційних інвесторів. І більшість із них успішно придбали промислову та комерційну нерухомість у різних регіонах країни", - йдеться у повідомленні.
Найконкурентніші аукціони минулого місяця збирали по 10-20 учасників. І в таких торгах клієнти маркетплейса УУБ впевнено виборювали перемогу та отримували право придбати вподобаний актив.
Так, наприклад, було із нежитловою будівлею у с. Забужжя на Львівщині. На нерухомість для бізнесу претендували 15 інвесторів. Ще 14 учасників бажали придбати приміщення банку «Україна» у м. Миропіль Житомирської області. Проте й тут перемогу впевнено здобув інвестор на майданчику УУБ.
«Ми завжди надаємо повний супровід нашим учасникам у підготовці та участі в аукціонах, допомагаємо напрацювати переможну стратегію. Крім того, на майданчику створюємо максимум сервісів для зручної роботи, чи, наприклад, моніторингу аукціонів. Адже у нас успішно та безкоштовно функціонують не лише Земельні боти, а й боти у Вайбері та у Телеграмі з пошуку інших аукціонів», - прокоментував директор ТОВ «Українська універсальна біржа» Сергій Гладкий.
Він пояснив, що, маючи такі інструменти, підписник вказує лише категорію торгів, наприклад, мала приватизація, регіон, і отримує цікаві для нього оголошення. А ще - це надійний інструмент, щоб не пропустити потрібні торги.
Нині у системі онлайн-аукціонів розміщено понад 60 актуальних оголошень із малої приватизації. Серед найцікавіших об’єктів – ЄМК ДП «Житомирторф», нежитлова будівля на Полтавщині, кілька приміщень у Вінниці тощо.
Як повідомлялось, за результатами онлайн-аукціонів малої приватизації у системі Prozorro.Продажі державний та місцеві бюджети поповняться майже на 129 млн грн. Серед найбільших та найцікавіших об’єктів були єдиний майновий комплекс ДП «Полтавський комбінат хлібопродуктів» та окреме майно Червонослобідського спиртзаводу ДП «Укрспирт».