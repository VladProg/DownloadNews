Варшава запровадить посилену перевірку українських перевізників на під’їзних шляхах до кордону.

Про це після зустрічі у середу з польськими перевізниками заявив міністр інфраструктури Польщі Альвін Гаядур, повідомляє Укрінформ із посиланням на TVP.
“Ми хочемо боротися з нечесною конкуренцією з боку закордонних компаній, які забирають ринок у чесних польських перевізників… Результатом цієї зустрічі стане посилення контролю на під’їзних дорогах до прикордонних пунктів, які блокуються”, - заявив Гаядур.
За його словами, у цих “інтенсивних” перевірках, окрім інспекції автомобільного транспорту, братимуть участь представники Митної, Прикордонної служб та поліції.
Гаядур також повідомив, що він направив до Єврокомісії подання про створення комітету, який би проаналізував наслідки дії угоди між ЄС та Україною (про запровадження після повномасштабного вторгнення РФ в Україну так званого транспортного безвізу - ред.).
За словами міністра, країни ЄС повинні проаналізувати наслідки цієї угоди, оскільки “відсутність обов’язку для підприємців з України мати дозволи на здійснення двосторонніх і транзитних перевезень спричиняє неконтрольовані та зростаючі збитки польських автоперевізників, нерівну конкуренцію та ризик ліквідації польських транспортних компаній”.
Як повідомляв Укрінформ, глава польського уряду Матеуш Моравецький повідомив в середу, що Варшава ініціюватиме на рівні ЄС відновлення дозволів на вантажоперевезення для України.
Польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
23 листопада польські аграрії долучилися до протесту місцевих перевізників і, висуваючи свої вимоги, розпочали блокування руху вантажного транспорту на пункті пропуску «Медика – Шегині» поблизу Перемишля.