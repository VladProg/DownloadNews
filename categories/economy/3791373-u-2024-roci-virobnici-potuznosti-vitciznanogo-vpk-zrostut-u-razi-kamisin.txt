Порівняно з 2022 роком обсяги виробництва українського ВПК зросли втричі, у 2024 році очікується збільшення ще у 6 разів.

Як передає Укрінформ, про це повідомив у Телеграмі міністр з питань стратегічних галузей промисловості Олексадр Камишін за підсумками робочої зустрічі з українськими виробниками ОПК.
«Наша оборонка добре відпрацювала в цьому році. Попри обстріли, дефіцит кадрів, недостатнє завантаження замовленнями. Порівняно з минулим 2022 роком спроможності наростили більш ніж у три рази. А на наступний рік наші вітчизняні спроможності зростають ще в 6 разів порівняно вже з 2023 роком», - йдеться в повідомленні.
Втім, зауважив міністр, поки що Україна не спроможна самотужки закрити всі потреби Сил оборони, тому буде залежати від зовнішніх поставок партнерів.
Також міністр прокоментував порядок контрактації Міністерством оборони на 2024 рік.
«Позиція Міноборони конструктивна і зрозуміла - наявних у бюджеті на даний момент коштів вистачає на контрактацію приблизно половини спроможностей вітчизняного ринку наступного року. А ще є перехідні контракти та необхідність закуповувати певну номенклатуру за кордоном. Проте ми розуміємо, що необхідні кошти будуть знайдені», - додав він.
Наразі Мінстратегпром спільно з Міноборони працюють над вирішенням ще низки питань, зокрема, над спрощенням процедур та доступним кредитуванням.
Як повідомлялося, одним з основних пріоритетів оборонного бюджету на 2024 рік є ракетне озброєння і боєприпаси, на які буде спрямовано близько 175 млрд грн.
Фото: Олексадр Камишін, Телеграм