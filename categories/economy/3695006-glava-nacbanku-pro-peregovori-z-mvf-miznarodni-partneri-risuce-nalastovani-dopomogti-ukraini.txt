Міжнародні партнери України рішуче налаштовані допомогти нам пройти період війни та повоєнного відновлення.

Про це голова Національного банку Андрій Пишний повідомив у Фейсбуці, передає Укрінформ.
"Другий день працюємо з керівництвом та фахівцями Міжнародного валютного фонду. Дуже конструктивні та водночас емоційні зустрічі. Наші партнери надзвичайно залучені в проблематику України та налаштовані допомогти нам пройти складний період війни та повоєнного відновлення. Власне, підтвердженням цьому є затвердження чотирирічної програми розширеного фінансування на суму 15,6 млрд доларів", - написав Пишний.
Він повідомив, що у складі офіційної делегації України поспілкувалися з Гітою Гопінат, першим заступником директора-розпорядника МВФ, та окремо з Альфредом Каммером, директором Європейського департаменту МВФ. Обговорили роботу НБУ з виконання структурних маяків, передбачених Меморандумом про економічну та фінансову політику, стан економіки, її параметри, які будуть відображені уже скоро в оновленому макропрогнозі.

Очільник Нацбанку наголосив, що спостерігається тренд на зниження інфляції. Ставки за гривневими депозитами продовжують поступово зростати. Банки, які найактивніше підвищували ставки упродовж останніх місяців, змогли поліпшити строкову структуру депозитної бази.
"Ми маємо намір повністю виконати положення меморандуму, використовуючи для цього всі наявні інструменти та внутрішні ресурси. Наші партнери, фахівці МВФ, готові ділитися своїм досвідом та експертизою, щоб Україна виконала програму успішно та у визначений таймінг", - підкреслив Пишний.
Як повідомляв Укрінформ, у ході робочого візиту до США міністр фінансів Сергій Марченко та перша заступниця директора-розпорядника МВФ Гіта Гопінат обговорили виконання українською стороною умов нової програми фінансування.