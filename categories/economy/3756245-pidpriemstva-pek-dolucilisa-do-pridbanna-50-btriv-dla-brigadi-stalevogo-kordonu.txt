Трудові колективи 23 підприємств паливно-енергетичного комплексу України відгукнулись на ініціативу Офісу Президента «Гвардія наступу», зробивши грошові внески для допомоги Державній прикордонній службі у закупівлі бронетехніки для захисту нашого кордону.

Як повідомляє Укрінформ із посиланням на сайт Міністерства енергетики, закупили 50 БТРів для бригади 15-го мобільного прикордонного загону «Сталевий кордон».
«Енергетики успішно тримають свій фронт. Але наша робота, як і вся країна, залежить від першої лінії фронту - Збройних Сил України, прикордонників, Нацгвардії, СБУ, ГУР та всіх, хто знищує ворога на передовій. Сьогодні день єднання енергетиків у допомозі першій лінії фронту. Ми мали честь і можливість підтримати бригаду прикордонників «Сталевий кордон», і я дуже пишаюся тим, що вся галузь об’єдналася для цього», - підкреслив глава відомства Герман Галущенко.







Підприємства ПЕК долучилися до придбання 50 БТРів для бригади «Сталевого кордону» / Фото: Геннадій Мінченко, Укрінформ































































Міністр уточнив, що до збору коштів долучилися, зокрема, компанії атомної, нафтогазової, електроенергетичної та вугільної галузей, а також компанії операторів системи розподілу та газотранспортної системи. Кожна з них зробила різні внески для допомоги прикордонникам.
«Ми будемо й надалі підтримувати наших військових і захисників нашої держави і можемо долучитися до внеску у нашу майбутню велику Перемогу», - додав глава Міненерго.
Голова Держприкордонслужби Сергій Дейнеко подякував енергетикам за допомогу із закупівлею техніки, яка вже бере участь у боротьбі з ворогом у Харківській і Луганській областях.
«Щирі слова подяки вашим трудовим колективам, які відгукнулися на наше прохання і підтримали нас. Завдяки вам наші хлопці отримали хорошу потужну техніку – американські БТР М-113, які допомагають знищувати ворога, а також використовуються для медичної евакуації. Енергетики підставили плече прикордонникам, далі ми підставляємо плече енергетикам - попереду складний зимовий період, і ми зробимо все можливе, щоб до вас якомога менше «долітало», - зазначив він.
Дейнеко розповів, що гусеничні бронетранспортери мають високу прохідну здатність і допоможуть прикордонникам пересуватися за найскладніших погодних умов.
Голова Держприкордонслужби вручив представникам енергетичних компаній, які допомогли у закупівлі 50 БТР, нагороди за вагомий внесок у перемогу. Найбільший внесок у 300 мільйонів гривень зробили атомники (НАЕК «Енергоатом»), на суми у понад 100 млн гривень допомогли компанії НАК «Нафтогаз України», ПрАТ «Укргідроенерго», ПАТ «Укрнафта», Оператор ГТС України.
До збору коштів для допомоги прикордонному загону «Сталевий кордон» долучилися трудові колективи таких підприємств паливно-енергетичного комплексу: ДП «Мирноградвугілля», ДП «Селидіввугілля», ДП «Добропіллявугілля-видобуток», ДП «Львіввугілля», ПАТ «Шахта «Надія», ДП «Шахта №9, "Нововолинська", ДП «Укрвугілля», АТ «Харківобленерго», ПАТ «Запоріжжяобленерго», ВАТ «Тернопільобленерго», ПАТ «Черкасиобленерго», АТ «Хмельницькобленерго», АТ «Миколаївобленерго», АТ «Сумиобленерго», АТ «Чернігівобленерго», АТ «Вінницяобленерго», АТ «Оператор ринку», ДП «Гарантований покупець».