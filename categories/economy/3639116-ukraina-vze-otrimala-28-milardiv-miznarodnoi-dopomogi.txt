Україна за час повномасштабної війни отримала від міжнародних партнерів фінансової допомоги на 28 млрд дол.

Про це під час брифінгу сказала перший віцепрем’єр-міністр - міністр економіки України Юлія Свириденко, повідомляє кореспондент Укрінформу.
"За 11 місяців Україна отримала 26,7 млрд доларів фінансової допомоги. Зараз сума зросла до 28 млрд дол.", - сказала Свириденко.
Вона нагадала, що з початку війни Україною була оголошена потреба у щомісячній фінансовій підтримці на рівні 5 млрд дол.
"Якщо говорити про 2023 рік, то дефіцит бюджету складає понад 20% ВВП. Звичайно ми його будемо покривати завдяки допомозі партнерів. Нам потрібно залучити у наступному році 38 млрд дол. Європейський Союз вже підтвердив можливість надання нам допомоги на рівні 18 млрд дол. Ми плануємо, що gap (різниця - ред.) буде перекрита за рахунок залучень від МВФ та США", - сказала Свириденко.
Як повідомляв Укрінформ, Національний банк прогнозує, що обсяги міжнародної фінансової підтримки України до кінця року перевищать $31 млрд.