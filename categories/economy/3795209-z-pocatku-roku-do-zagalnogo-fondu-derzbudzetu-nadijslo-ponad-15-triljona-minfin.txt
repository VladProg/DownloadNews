За січень - листопад 2023 року до загального фонду державного бюджету надійшло 1 536,0 млрд грн.

Як передає Укрінформ, про це повідомляє пресслужба Міністерства фінансів.
"За оперативними даними Державної казначейської служби, за січень - листопад 2023 року до загального фонду державного бюджету надійшло 1 536,0 млрд грн", - ідеться в повідомленні.
Серед платежів, справляння яких контролюють податкові та митні органи, отримано такі основні надходження: 330,4 млрд грн - податку на додану вартість з ввезених на митну територію України товарів; 192,2 млрд грн - податку на додану вартість з вироблених в Україні товарів; 155,1 млрд грн - податку на доходи фізичних осіб та військового збору; 139,7 млрд грн – податку на прибуток підприємств; 95,7 млрд грн - акцизного податку, 53,1 млрд грн – рентної плати за користування надрами та 27,5 млрд грн - ввізного та вивізного мита.

При цьому виконання розпису доходів Державною податковою службою становило 102,3% (+15,6 млрд грн), Державною митною службою – 95,1% (-18,3 млрд грн).
За листопад 2023 року до загального фонду державного бюджету надійшло 121,7 млрд грн.

Ще одним важливим джерелом доходів державного бюджету у січні - листопаді цього року стали кошти, отримані Україною у вигляді міжнародної допомоги (грантів) – 404,9 млрд грн.
Найбільшим донором грантової підтримки у січні - листопаді 2023 року є Сполучені Штати Америки (398,5 млрд грн). Також на безповоротній основі Україна отримала фінансування від Німеччини, Іспанії, Фінляндії, Ірландії, Швейцарії, Бельгії, Ісландії загальним обсягом до 6,4 млрд грн. Кошти були спрямовані до держбюджету України через Цільовий фонд Світового банку у межах проєкту PEACE in Ukraine.
Загалом за підсумками січня - листопада 2023 року до загального і спеціального фондів державного бюджету надійшло 2 397,3 млрд грн податків, зборів та інших платежів.
За оперативними даними ДКСУ, за січень - листопад 2023 року касові видатки державного бюджету становили 3 451,8 млрд грн, у тому числі загального фонду - 2 632,3 млрд грн, або 93% від розпису звітного періоду.
За одинадцять місяців 2023 року державний бюджет виконано з дефіцитом у сумі 1 045,1 млрд грн, у тому числі загальний фонд - у сумі 1 085,6 млрд грн проти запланованого розписом загального фонду на січень - листопад 2023 року дефіциту в сумі 1 713,2 млрд грн.
Як повідомлялось, за оперативними даними Державної казначейської служби, за жовтень 2023 року до загального фонду державного бюджету надійшло 139,4 млрд грн.