Ціни на нафту зростають в четвер, 11 травня, після зниження напередодні, спричиненого даними про зростання запасів нафти в США.

Як передає Укрінформ, про це повідомляє enkorr.
Вартість липневих ф'ючерсів на сорт Brent на лондонській біржі ICE Futures становить $77,07 за барель, що на $0,66 (0,86%) вище за ціну на закриття попередньої сесії. У середу ці контракти здешевшали на $1,03 (1,3%), до $76,41 за барель.
Ціна ф'ючерсів на нафту WTI на червень на електронних торгах Нью-Йоркської товарної біржі (NYMEX) підвищилася на $0,6 (0,83%), до $73,16 за барель. За підсумками попередньої сесії вартість контрактів зменшилася на $1,15 (1,6%), до $72,56 за барель.
Як стало відомо у середу зі щотижневої доповіді Міністерства енергетики США, комерційні запаси нафти в Штатах минулого тижня зросли на 2,95 млн барелів. Експерти очікували зменшення на 2,5 млн барелів. Підйом став першим за чотири тижні.
Тим часом товарні запаси бензину скоротилися на 3,17 млн барелів, дистилятів – на 4,17 млн барелів. Аналітики прогнозували зниження першого показника на 1,5 млн барелів, другого – на 1 млн барелів.
Звіт Міненерго США вказав на зниження експорту на тлі скорочення премії в ціні Brent до WTI, через що всі 3 млн барелів нафти, вивільнені зі стратегічного резерву, позначилися на комерційних запасах, сказав старший аналітик DTN Трой Вінсент.
Тим часом значне падіння запасів нафтопродуктів пояснюється сильним внутрішнім попитом і зростанням експорту продуктів нафтопереробки на 8,5% минулого тижня.