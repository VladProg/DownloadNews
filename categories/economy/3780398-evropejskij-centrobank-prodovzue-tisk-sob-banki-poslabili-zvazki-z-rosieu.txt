Європейський центральний банк продовжує чинити тиск на іноземні банки, які продовжують працювати в Росії, з метою скорочення ними їх діяльності там та виходу з російського ринку.

Як передає Укрінформ, про це заявив голова наглядової ради ЄЦБ Андреа Енріа в інтерв’ю Тhe Financial Times.
"Від самого початку ми просили банки суттєво переглянути, скоротити і, можливо, припинити свою діяльність у Росії, оскільки ми бачили підвищений ризик у цьому виді бізнесу, не лише через ризикованість контрагентів, що перебувають під європейськими та західними санкціями, а й через вплив війни на російську економіку", - заявив він.
За словами Енріа, в ЄЦБ також особливо занепокоєні тим, що материнській компанії "важко здійснювати належний нагляд за внутрішнім контролем у дочірніх компаніях в Росії з метою нагляду за бізнесом, який там ведеться, особливо за платіжним бізнесом, забезпеченням валютних платежів у доларах США та євро з клієнтами в країні".
"Такий тиск мав позитивні наслідки. Банки рухалися в тому напрямку, в якому ми їх просили. З початку війни ми спостерігаємо скорочення активів, загальних ризиків щодо російських партнерів на 47%. Ми продовжуємо чинити тиск на банки, щоб вони скорочували обсяги і, можливо, виходили з ринку", - заявив Енріа.
Водночас, Енріа вказав на існуючі юридичні обмеження у цьому плані і що "для виходу з бізнесу необхідно знайти відповідних покупців та отримати дозвіл від місцевих органів влади в Росії, що не завжди легко". "Але ми також бачили деякі банки, які досягли успіху в цьому. Тому ми продовжуємо чинити тиск, щоб зменшити ризики для бізнесу в Росії", - заявив голова наглядової ради ЄЦБ.
Як повідомляв Укрінформ, найбільшим західним банком у Росії залишається австрійський Райффайзен Банк Інтернаціональ (РБІ). Він також є єдиним іноземним банком у списку 13 системно важливих кредитних установ РФ.