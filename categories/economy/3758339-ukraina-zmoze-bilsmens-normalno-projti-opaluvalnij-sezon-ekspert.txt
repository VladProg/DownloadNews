Після руйнувань, яких українська енергосистема зазнала минулої зими внаслідок російських обстрілів, ситуацію вдалося поліпшити, підстанції та розподільчі мережі в основному відремонтовані.

Про це в ефірі Українського Радіо заявив голова Бюро комплексного аналізу та прогнозів Сергій Дяченко, передає Укрінформ.
«Ми зможемо більш-менш нормально пройти опалювальний сезон. У нас уже достатньо запасів вугілля. І за планом накопичується газ... Якщо не буде додаткових руйнувань або аномально холодної зими, ми його пройдемо», – зазначив експерт.
Що стосується підстанцій та розподільчих мереж, то в основному вони відремонтовані, сказав Дяченко.
За словами експерта, 80% від потреби обсягів газу Україна вже має. Тому до початку опалювального сезону – більш, ніж через місяць – є всі підстави очікувати накопичення 100% необхідних запасів. «У мирні часи бувала ситуація набагато гірша, коли на цей час закачували тільки половину необхідних обсягів газу. Тому із запасами палива все нормально», - сказав Дяченко і додав, що тепер головне — встигнути провести ремонти.
Як повідомляв Укрінформ, нині запаси газу у підземних сховищах наближаються до 14 мільярдів кубометрів.