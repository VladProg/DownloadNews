Колишньому голові Фонду державного майна України повідомили про підозру в створенні злочинного угрупування, яке протягом 2019 – 2021 років заволоділо понад 500 млн грн коштів великих держпідприємств.

Як передає Укрінформ, про це інформує пресслужба Спеціалізованої антикорупційної прокуратури.
“22 березня 2023 року САП та НАБУ повідомили про підозру колишньому голові Фонду державного майна України, який очолював злочинне угрупування, що протягом 2019 – 2021 років заволоділо понад 500 млн грн коштів держпідприємств, серед яких найпотужніше хімічне підприємство України АТ «Одеський припортовий завод» та один з найбільших у світі виробників титанової сировини АТ «Об’єднана гірничо-хімічна компанія», - йдеться у повідомленні.
Крім того, підозри оголосили ще 9 фігурантам справи: співорганізатору злочину – наближеній до голови ФДМУ особі, раднику голови ФДМУ, двом особам, які у різні періоди виконували обов’язки директора АТ «Одеський припортовий завод», в.о. керівника АТ «Об’єднана гірничо-хімічна компанія», двом власникам ТОВ – переможцю аукціону на «ОПЗ», двом особам – співучасникам злочину.

Усі посади вказані на момент вчинення злочину, зазначили у прокуратурі.
Згідно з матеріалами справи, у період з листопада 2019 по березень 2020 року голова Фонду, реалізуючи надані йому повноваження, всупереч інтересам держави, створив злочинну організацію. Метою цієї злочинної організації було встановлення контролю над найважливішими об’єктами управління ФДМУ в добувній, переробній, паливно-енергетичній та інших галузях економіки держави.
Злочинний план полягав у призначенні в органи управління державних підприємств лише керованих осіб, які б забезпечили реалізацію сировини, надання послуг, використання державних ресурсів виключно в інтересах членів злочинної організації. Для цього контрольоване головою ФМДУ керівництво державних підприємств укладало відповідні договори із підконтрольними злочинцям компаніями на умовах, які не відповідали інтересам держави, однак дозволяли неправомірно збагатитись злочинцям.
Одночасно голова ФМДУ разом з іншими членами злочинної організації визначив осіб, які мали контролювати діяльність відповідних державних підприємств в інтересах членів злочинної організації. Такі особи, не будучи службовцями державних підприємств, фактично здійснювали керівництво їх господарською діяльністю, надаючи вказівки їх керівникам, щодо укладення відповідних договорів, визначення переможців тендерних процедур та цін на продукцію державних підприємств. Таким чином при державних підприємствах утворювались так звані «бек-офіси».
“Зокрема, для досягнення протиправних цілей цієї злочинної організації, голова ФМДУ забезпечив призначення в органи управління АТ «ОПЗ» підконтрольних йому осіб та подальше заволодіння коштами АТ «ОПЗ» шляхом встановлення договірних відносин між «ОПЗ» та підконтрольною злочинній організації компанією на неконкурентних засадах щодо переробки давальницької сировини за заниженими цінами. Внаслідок таких дій за період з травня 2020 по жовтень 2021 року АТ «ОПЗ» втратило фінансові ресурси та отримало збитки на суму 390 970 234,42 грн”, - інформують у САП.
Крім того, злочинна організація заволоділа коштами іншого державного підприємства – АТ «ОГХК» шляхом умисного укладення учасниками злочинної організації чотирьох контрактів із підконтрольною їм компанією нерезидентом та забезпечення відвантаження титанової сировини за заниженою вартістю. Ці дії спричинили «ОГХК» збитків на суму 118 337 425,81 грн.
Таким чином, злочинна організація заволоділа коштами на суму понад 500 млн грн, зазначили у прокуратурі.
Наразі досудове розслідування триває, встановлюються інші можливі епізоди протиправної діяльності, а також інші особи, які можуть бути причетні до вказаних злочинів, повідомили у відомстві.
Як відомо, Фонд держмайна з вересня 2019-го по лютий 2022 року очолював Сенниченко Дмитро Володимирович.