Директор Міжнародного агентства з атомної енергії (МАГАТЕ) Рафаель Гроссі заявляє про просування у переговорах щодо створення зони фізичної та ядерної безпеки навколо Запорізької АЕС.

Як передає Укрінформ, про це він сказав в середу в інтерв'ю CNN.
Зокрема, за словами гендиректора МАГАТЕ, переговори щодо створення зони фізичної та ядерної безпеки навколо ЗАЕС "просуваються вперед", однак "досягти узгоджених параметрів щодо неї не є простою справою" через бойові дії.
"Але ми рухаємося вперед. Я вірю та сподіваюся, що такі драматичні епізоди, як ті, що сталися на минулих вихідних, можуть парадоксальним чином допомогти нам з рухом вперед, в тому сенсі, що люди повинні усвідомити, що ми не можемо продовжувати покладатися на удачу, щоб уникнути ядерної аварії", - сказав він.
Водночас Гроссі заявив, що експерти МАГАТЕ, які перебувають на Запорізькій АЕС, не можуть визначити, хто обстрілює станцію.
За його словами, "нам дуже важко визначити зсередини станції, хто це робить".
При цьому Гроссі додав, що головне завдання МАГАТЕ полягає в тому, щоб домогтися припинення цих обстрілів, а не в тому, щоб "втягуватися в гру із визначенням відповідальної сторони".
Як повідомлялося, Запорізька АЕС із 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення зовнішнього живлення станції і звинувачуючи в цьому ЗСУ. Останні обстріли відбулися у суботу та неділю – зафіксовано було понад десять вибухів на території станції.
21 листопада Президент України Володимир Зеленський повідомив, що українська влада працює над забезпечення виконання припису МАГАТЕ щодо припинення будь-якої ворожої активності проти українських атомних об’єктів. Він наголосив, що для цього надзвичайно важливою є демілітаризація Запорізької атомної станції – росія повинна забрати звідти всіх своїх бойовиків і припинити обстріли станції.
Фото: Christian Bruna