Триває активна робота над вирішенням питання конфіскації російських активів у правовій площині. Інфраструктура для залучення заморожених коштів вже створена.

Про це повідомив Прем'єр-міністр України Денис Шмигаль на пресконференції у Києві, передає кореспондент Укрінформу.
«Перший реалізованим кейс в Україні ми вже маємо – це конфіскація активів двох російських банків на суму 17 млрд грн. Інших кейсів, на жаль, поки що немає, але робота активно продовжується. Інфраструктура для цього фактично створена», - сказав Шмигаль.
Він нагадав, що МВФ ще в квітні 2022 року відкрив спеціальний адміністративний рахунок, через який до України від партнерів торік надійшло $2,2 млрд.
«І конфісковані кошти теж через нього можуть надходити для потреб України», - зазначив прем’єр.
Крім того, Світовий банк створив довірчий рахунок, через який до України надходили всі кошти від Сполучених Штатів.
«І через нього також можна буде отримувати конфісковані кошти, зокрема суверенні активи Росії, які на сьогодні заморожені», - додав Шмигаль.
Однією із нагальних проблем залишається питання законодавчого врегулювання самої процедури конфіскації російських активів.
«Сьогодні ми активно працюємо з країнами G7, всіма міжнародними фінансовими організаціями, зокрема, виносимо це питання для обговорення на «Фінансовий Рамштайн» - потрібно запровадити два рівні законодавства. Перший – кожна країна має ухвалити на національному рівні законодавство (щодо компенсації - ред.). А другий – має бути прийняте міжнародне законодавство, яке дозволить конфіскувати суверенні активи агресора», - сказав Шмигаль.
Він наголосив, що створена нормативна база має стати елементом майбутньої глобальної безпекової системи. І надати кожному потенційному агресору чіткий сигнал: в разі нападу всі активи країни-нападника будуть конфісковані на користь жертви.
«Це справедливо. Не українці, не європейські чи американські платники податків мають відновлювати те, що зруйнував агресор. Це він має відновити. Якщо Росія не погодиться на добровільні репарації, значить цивілізований світ має конфіскувати арештовані та заморожені кошти і віддати їх Україні», - підкреслив Прем’єр-міністр.
Як повідомлялося, Україна вже рік протистоїть повномасштабному вторгненню рф. За оцінками Прем’єр-міністра Дениса Шмигаля, матеріальні збитки, яких росія вже завдала Україні, сягають 600-750 мільярдів доларів.