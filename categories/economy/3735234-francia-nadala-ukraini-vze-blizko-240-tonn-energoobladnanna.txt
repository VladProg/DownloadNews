Франція уже передала Україні близько 240 тонн енергетичної гуманітарної допомоги.

Як передає Укрінформ, про це сказав міністр енергетики Герман Галущенко під час зустрічі зі спеціальним уповноваженим президента Франції з питань допомоги та відновлення України П’єром Ельброном, повідомляє Міненерго.
«Особливо важливою є допомога французької сторони у відновленні енергетичної інфраструктури прикордонної Чернігівської області. Загалом з березня 2022 року в Україну з Франції надійшло 29 вантажів гуманітарної допомоги загальною вагою близько 240 тонн, у складі якої генератори, силові трансформатори та інше необхідне устаткування», – йдеться у повідомленні.
Зазначається, що сторони також обговорили напрямки співпраці в енергетиці у середньо- та довгостроковій перспективі. Галущенко підкреслив, що Україна зацікавлена у вивченні французького досвіду розвитку відновлюваних джерел енергії, особливо сонячної та вітрової генерації. Перспективною також є співпраця у галузі водневих і біотехнологій.
На зустрічі також обговорювалися питання співпраці в атомній галузі, зокрема розробці і впровадженні сучасних технологій малих модульних реакторів.
«Відновлення українського енергосектору буде відбуватися із впровадженням інноваційних розробок і технологій. Ми не прагнемо відбудовувати пошкоджені ворогом ТЕС за технологіями минулого, навпаки – сьогодні перед нами відкриваються можливості прискорювати енергетичний перехід, розвивати зелені технології, децентралізуючи генерацію і зміцнюючи нашу енергосистему. Ми раді співпрацювати з французькими партнерами задля досягнення поставлених цілей і запрошуємо бізнес до реалізації спільних інвестиційних проєктів», - зауважив міністр.
Як повідомлялося, Франція виділить Україні додатково 40 млн євро фінансової допомоги на 2023 рік.