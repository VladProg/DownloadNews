Якщо віялові відключення електроенергії триватимуть у листопаді-грудні, то сукупні додаткові втрати економіки можуть скласти 1-2% ВВП, що може призвести до падіння економіки цьогоріч до 35%.

Як передає Укрінформ, про це на своїй сторінці у Фейсбуці написав член Ради НБУ Богдан Данилишин.
"Останні оцінки Мінекономіки підтверджують негативні тенденції, що почали спостерігатися в економіці з жовтня 2022 р. За оцінками Мінекономіки віялові відключення електроенергії, які стали результатом російських ракетних атак, стали основною причиною того, що виробництво у жовтні впало на 39% р/р (після скорочення на 35% у серпні-вересні). У разі якщо відключення електроенергії триватимуть у листопаді-грудні, сукупні додаткові втрати економіки можуть скласти 1-2 в.п. ВВП, що може призвести до зміщення оцінки скорочення ВВП у 2022 р. з близько 1/3 до 35%", - йдеться в повідомленні.
Разом з тим, вплив цього фактору може бути вкрай нерівномірним: від несуттєвого для підприємств, що, наприклад, можуть відносно швидко переорієнтувати виробництво на нічні зміни до значного: сфера послуг та торгівля (кафе, ресторани, торговельні центри тощо).
За словами Данилишина, успішне звільнення частини території Херсонської області знижує безпекові ризики для весняної посівної кампанії 2023 року на значній території півдня України.
"Українські аграрії завершують сівбу озимих зернових культур: вже посіяно 4,4 млн га, або 92% до прогнозу", - зазначає член Ради НБУ.
Як повідомляв Укрінформ, за оцінками Міністерства фінансів, втрати економіки від війни очікуються на рівні 33-35% валового продукту України.