Міністр фінансів США Джанет Єллен висловила впевненість, що встановлення граничної ціни для російської нафти дозволить досягти спільної мети щодо обмеження основного джерела доходу для кремля, який продовжує вести війну в Україні.

Про це йдеться в офіційній заяві глави американського Мінфіну, оприлюдненій у понеділок, передає Укрінформ.
«G7, Євроcоюз і Австралія разом встановили граничну ціну для російської нафти, яка переправляється морем, що допоможе нам досягти спільної мети – обмежити основне джерело доходу путіна для його незаконної війни в Україні, одночасно зберігаючи стабільність для глобальних поставок енергоносіїв»,- зазначається в документі.
Єллен підкреслила, що це рішення стало кульмінацією цілих місяців роботи широкої міжнародної коаліції та висловила високу оцінку спільним зусиллям. За її словами, це дозволить продовжити скорочення російської економіки й послабити її бюджет, адже «обмеження ціни одразу урізає найважливіше джерело доходу путіна».
Міністр фінансів США також зауважила, що від цінового обмеження особливо виграють країни з низьким і середнім рівнем доходу, які вже зазнали відчутного тягаря від подорожчання пального й продовольства.
«Незалежно від того, купують ці країни енергоресурси в рамках обмеження або ж поза ним, встановлення граничної ціни дозволить їм виторговувати більші знижки на російську нафту та отримувати вигоду від більшої стабільності на глобальних енергетичних ринках»,- пояснила глава Мінфіну.
Як повідомляв Укрінформ, у понеділок, 5 грудня, набули чинності нафтові санкції ЄС проти росії. Гранична ціна на нафту й нафтопродукти, що походять з росії або експортуються з неї, встановлена на рівні 60 доларів США за барель. Вона буде переглядатися кожні два місяці задля реагування на розвиток ситуації на ринку і встановлюватиметься на рівні на 5% нижчому середньоринкової ціни на російську нафту і нафтопродукти, розрахованої на основі даних Міжнародного енергетичного агентства.