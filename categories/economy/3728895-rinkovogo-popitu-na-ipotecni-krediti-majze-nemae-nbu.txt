Купівельна активність на ринку житла залишається дуже низькою, ознаки відновлення слабкі, а попит буде пригніченим ще тривалий час через безпекові ризики, падіння доходів населення та значну еміграцію.

Як передає Укрінформ, про це йдеться у Звіті про фінансову стабільність за червень 2023 року, повідомляє пресслужба НБУ.
«Іпотечного кредитування практично немає: на ринкових умовах за рік повномасштабної війни банки видали менше ніж дві з половиною сотні кредитів. Деякі з цих угод були погоджені ще до лютого минулого року», - йдеться в повідомленні.
У Нацбанку зазначають, що кредитування із державною підтримкою було жвавішим. У жовтні 2022 року почала роботу державна програма підтримки іпотечного кредитування «єОселя», яка пропонує знижену відсоткову ставку 3% річних для пільгових категорій населення: військових, правоохоронців, медиків, педагогів та науковців. У межах державної програми відтоді було надано дещо більше півтори тисячі позик. Проте загалом обсяги наданих кредитів за понад рік повномасштабної війни в дев’ять разів менші ніж за 12 місяців, що передували вторгненню.
У документі наголошується, що майже 100% нових кредитів було видано на житло на вторинному ринку. Попит на первинному ринку слабкий, а банки уникають цього сегмента ринку через значні ризики. Після нетривалого сплеску надання кредитів у межах державної програми призупинилося на три місяці. Наприкінці січня кошти фінансової компанії Укрфінжитло, яка є розпорядником програми, були повністю розподілені між банками-партнерами, тож компанія зіштовхнулась із дефіцитом фондування. Станом на кінець травня кредитування відновилося завдяки додатковому фінансуванню з відкритого ринку, але плани компанії на 2023 рік досі виконані менше ніж на 10%.
Як повідомляв Укрінформ, банки у квітні 2023 року видали 41 іпотечний кредит на загальну суму 50,1 млн грн.