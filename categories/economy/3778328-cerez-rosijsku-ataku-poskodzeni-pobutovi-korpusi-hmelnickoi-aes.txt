Внаслідок російської атаки у ніч на 25 жовтня зазнали пошкоджень два корпуси Хмельницької атомної електростанції; у Нетішині та Славуті 1,8 тис. споживачів - без світла.

Як передає Укрінформ, про це повідомляє Міністерство енергетики.
"Уночі ворог завдав удару по території неподалік Хмельницької АЕС. Внаслідок вибуху було пошкоджено вікна в адміністративно-побутовому та лабораторно-побутовому корпусах. Через пошкодження ліній електропередачі знеструмлено 1 860 споживачів у містах Славута та Нетішин Хмельницької області", - йдеться у повідомленні.
Крім того, через обстріли на Донеччині знеструмлювалося 9 населених пунктів. Внаслідок бойових дій без світла залишається також частина споживачів у Запорізькій, Сумській, Харківській, Херсонській, Чернігівській областях.
У Херсоні після повені залишаються знеструмленими 1,2 тис. споживачів.
Внаслідок технологічних порушень минулої доби тимчасово знеструмлювалися споживачі у Кіровоградській області, також є знеструмлені споживачі у Чернігівській та Київській областях.
Через несприятливі погодні умови знеструмлено в Хмельницькій області 6,6 тис. споживачів, у Львівській – 11,1 тисячі.
Як повідомлялося, у Славуті та Нетішині Хмельницької області є пошкодження внаслідок нічної атаки ворожих ударних дронів.