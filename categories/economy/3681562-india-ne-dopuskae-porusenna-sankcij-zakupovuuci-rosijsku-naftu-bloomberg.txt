Індійський уряд наказав банкам і трейдерам дотримуватися умов обмеження цін на російську нафту.

Про це передає Укрінформ з посиланням на Bloomberg.
Ідеться, зокрема, про обмеження цінової стелі в 60 доларів за барель, яку запровадили країни G7.
Хоча в Делі не заявляли офіційно, що підтримують санкції проти росії, урядовці намагаються дотримуватися цінового режиму.
За словами одного з індійських посадовців, країна докладно обговорила це питання зі США та іншими членами G7 в кулуарах нещодавньої зустрічі у форматі G20, «і вони, схоже, задоволені результатами цієї дискусії», зазначають джерела видання.
За останні місяці залежна від імпорту Індія скористалася можливістю, яку надала знижка на російську нафту. З другого боку, і для москви південноазійський ринок став найважливішим.
Західні країни на чолі зі США встановили верхню межу ціни на експорт російської нафти на рівні 60 доларів за барель, намагаючись обмежити доходи кремля і водночас зберегти певну кількість нафти на ринку.
Як повідомляв Укрінформ, Індія купує російську нафту за значно нижчою ціною, ніж платять західні країни, що цілком задовольняє адміністрацію США.