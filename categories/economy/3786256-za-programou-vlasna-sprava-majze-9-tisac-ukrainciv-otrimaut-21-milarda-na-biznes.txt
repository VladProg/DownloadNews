Майже 9 000 українців стали переможцями грантової програми «Власна справа» від початку її дії та отримають від держави 2,1 млрд грн на старт або розвиток бізнесу.

Як передає Укрінформ, про це повідомила заступниця міністра економіки Тетяна Бережна, повідомляє пресслужба Міністерства економіки.
«315 українців визначені переможцями чергової, дев’ятнадцятої, хвилі подачі заяв на мікрогранти. Вони отримають 75 млн грн на старт або розширення свого бізнесу. Від початку дії програми «Власна справа» у липні минулого року ми вже маємо загалом майже 9 тис. переможців, які отримають від держави мікрогрантів на 2,1 млрд грн. У процесі реалізації своїх бізнес-проєктів ці підприємці створять майже 20 тис. нових робочих місць», - зазначила Бережна.

Серед отримувачів мікрогрантів дев’ятнадцятої хвилі - 60% жінок і 40% чоловіків. 80% з них мають вищу освіту. Найбільше грантоотримувачів із Львівської (51 особа), Рівненської (36), Київської (22), Житомирської (20 осіб) областей. Переважна більшість планують витратити кошти мікрогранту на придбання обладнання для ведення бізнесу.
Найпопулярнішими сферами, в яких працюватимуть переможці дев’ятнадцятої хвилі, є: оптова та роздрібна торгівля, ремонт автотранспортних засобів – 97 осіб, тимчасове розміщування й організація харчування – 56, переробна промисловість – 44, охорона здоров’я та надання соціальної допомоги - 32 особи.
Як повідомлялось, за грантовою програмою «Власна справа» українці можуть отримати мікрогрант від 50 до 250 тис. грн. Кошти можна витратити на придбання або лізинг обладнання, закупівлю сировини та матеріалів, оренду приміщення. Отримати мікрогрант може як діючий підприємець, так і людина без досвіду такої діяльності. Обов'язковою умовою надання коштів є створення 1-2 робочих місць залежно від суми гранта. Українці, що отримали мікрогранти у 2022 році, створили близько 8000 нових робочих місць.
Фото: НБУ