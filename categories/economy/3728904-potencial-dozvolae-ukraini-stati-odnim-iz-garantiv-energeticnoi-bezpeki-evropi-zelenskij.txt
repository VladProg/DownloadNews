Енергетичний потенціал дозволяє Україні бути одним із гарантів енергетичної безпеки Європи, але пріоритетом має стати зелена генерація та масштабні можливості накопичення енергії.

Про це заявив Президент України Володимир Зеленський під час виступу у Верховній Раді з нагоди Дня Конституції.
«Наш енергетичний потенціал дозволяє Україні бути одним із гарантів енергетичної безпеки Європи. Наша генерація, зокрема атомна, потрібна всьому континенту. Але хотів би, щоб ми підтримали наших енергетиків, подякували за цю зиму. Дуже дякую! Масовий пріоритет в нашій країні – зелена генерація та масштабні можливості накопичення енергії. Маємо зробити зелений енергетичний потенціал України – потенціалом реального масового заробітку для наших людей», - наголосив Зеленський.
Як повідомляв Укрінформ, 21 червня заступник керівника Офісу Президента Ростислав Шурма під час Конференції з питань відновлення України в Лондоні заявив, що Україна в майбутній перспективі зможе експортувати до Європи близько 700 ТВт-год. енергії та 15 млрд кубометрів природного газу.