З вересня 2022 року дохід від оренди державного майна склав понад 670 млн грн.

Про це повідомляє Фонд державного майна України у Фейсбуці, передає Укрінформ.
«З вересня 2022 року оренда принесла понад 670 млн гривень до бюджету. Всі ці кошти пішли на підтримку Сил оборони України», - йдеться в повідомленні.
За інформацією ФДМУ, в окремі місяці надходження від оренди перевищували показники минулих періодів утричі.

Упродовж року держава уклала понад 1 700 нових договорів оренди.
Також наголошується, що Фонд держмайна є найбільшим орендодавцем в Україні – площа нерухомості, що здається в оренду, становить 7,9 млн кв. м.
Як повідомлялося, із часу відновлення приватизації Фонд державного майна України провів понад 400 аукціонів, на яких залучив більш як 3,8 млрд грн.