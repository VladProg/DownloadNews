Через російський обстріл одна із електростанцій компанії «ДТЕК Енерго» припинила виробництво електроенергії. Обладнання станції серйозно пошкоджене.

Як передає Укрінформ, про це повідомляє ДТЕК у Телеграмі.
«Сьогодні, 24 серпня, внаслідок обстрілів постраждала одна з теплоелектростанцій «ДТЕК Енерго», яка зазнавала неодноразових атак раніше. На щастя, обійшлося без жертв. Серйозно пошкоджено обладнання підприємства», - йдеться у повідомленні.
Зазначається, що після припинення обстрілів енергетики зможуть розпочати ліквідацію наслідків атаки та відновлення роботи обладнання.
Усього з вересня минулого року енергетичні підприємства «ДТЕК Енерго» були атаковані 34 рази. Внаслідок атак троє енергетиків загинули, 28 були поранені. Були також загиблі та поранені серед працівників підрядних організацій та рятувальників.
Як повідомлялося, у січні-липні 2023 року теплові електростанції компанії «ДТЕК Енерго» відпустили в мережу 8,4 млрд кВт-годин електроенергії.
Фото ілюстративне