Міністерство фінансів США запровадило санкції проти розгалуженої мережі міжнародних компаній на чолі з турецьким бізнесменом Сіткі Аяна, які сприяли прихованому продажу іранської нафти в обхід міжнародного ембарго.

Про це йдеться в офіційному повідомленні Офісу контролю за іноземними активами американського Мінфіну, передає Укрінформ.
«Компанії Аяна укладали міжнародні контракти з іноземними покупцями на продаж іранської нафти, організовували поставки нафти та допомагали відмивати доходи, приховуючи іранське походження продукції, а також те, що вигоду від цього отримували Корпус вартових ісламської революції – Сили Qods», - зазначається в повідомленні.
Обмеження введені проти самого бізнесмена, його спільників, понад двох десятків міжнародних компаній, а також судна під панамським прапором.
Зазначається, що Аян використовував свої компанії для сприяння оборудкам з нелегального продажу іранської нафти на сотні мільйонів доларів. Замість продавця він вказував не іранський режим, а підставні компанії з власної мережі.
Як повідомляв Укрінформ, США послідовно посилюють тиск на Іран з метою обмеження його можливостей з виготовлення сучасних озброєнь, у тому числі ракетно-ядерних технологій.