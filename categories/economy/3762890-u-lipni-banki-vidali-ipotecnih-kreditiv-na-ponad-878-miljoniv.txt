Банки України у липні 2023 року видали 604 іпотечні кредити на загальну суму 878,1 млн грн.

Як передає Укрінформ, про це свідчать результати щомісячного опитування банків про обсяги наданих населенню іпотечних кредитів, повідомляє пресслужба НБУ у Телеграмі.
"У липні обсяг наданих населенню кредитів порівняно з червнем зріс на 16,4%, кількість – на 14,6%", - йдеться в повідомленні.
Зазначається, що основним драйвером в іпотечному сегменті є пільгове кредитування в межах програми «єОселя».
Про видачу нової іпотеки в липні поінформували 5 банків, які кредитували придбання житла переважно на вторинному ринку нерухомості.
Середньозважена ефективна ставка за іпотечними кредитами збереглася на рівні 7,9%, як і у червні.
У регіональному розрізі найбільше іпотечних кредитів у липні видано в м. Київ та Київській області – 247 договорів на загальну суму 422,8 млн грн (48,1% від загального обсягу), Рівненській (46 договорів на 60 млн грн), Львівській (32 на 52,1 млн грн) та Вінницькій (31 на 46 млн грн) областях.
Як повідомлялось, банки у червні 2023 року видали іпотечних кредитів на загальну суму 754,1 млн грн, що більш як удвічі перевищує обсяг іпотечних кредитів у травні.
Фото: Shutterstock