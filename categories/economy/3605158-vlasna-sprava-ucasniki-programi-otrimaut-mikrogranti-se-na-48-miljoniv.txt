За підсумками восьмої хвилі програми “Власна справа” 207 переможців отримають мікрогранти на започаткування та розвиток бізнесу на загальну суму 48,4 млн грн.

Про це повідомила перший віцепрем'єр - міністр економіки Юлія Свириденко, передає Укрінформ із посиланням на пресслужбу Мінекономіки.
"Мікрогранти на старт та розвиток бізнесу є найбільш популярною програмою проєкту "єРобота". Незважаючи на те, що програма вже діє чотири місяці, інтерес до неї серед малого бізнесу не зменшується. Кожні два тижні ми стабільно маємо понад дві сотні нових проєктів, які потенційно мають створити близько пів тисячі нових робочих місць", - зазначила Свириденко.

Вона наголосила, що за результатами восьми хвиль цієї програми визначено 1,9 тис. переможців, які створять під час реалізації своїх проєктів 4500 нових робочих місць
За даними Мінекономіки, серед 207 переможців восьмої хвилі програми “Власна справа” 51 особа планує започаткувати чи розвивати проєкти у сфері оптової та роздрібної торгівлі, 51 - у переробній промисловості, 29 - у сфері тимчасового розміщення та організації харчування. Завдяки реалізації бізнес-планів отримувачі грантів створять 474 робочих місця.
Найбільше переможців восьмої хвилі походять із Львівської (35 людей) та Рівненської (21) областей, а також із Києва (28).
Подання заявок на участь у восьмій хвилі програми “Власна справа” тривало з 3 до 16 жовтня.
Як повідомлялось, урядовий проєкт “єРобота” включає шість грантових програм, спрямованих на стимулювання підприємницької діяльності. Зокрема, це програми мікрогрантів на відкриття чи розвиток власного бізнесу, на створення й розвиток переробних підприємств, закладки саду та виноградарства, тепличного господарства, підтримки ІТ-стартапів та старту в ІТ-сфері.
Наразі прийом заявок на всі напрямки програми ”єРобота” триває. Подавати їх слід через портал "Дія".
Фото: diia.gov.ua