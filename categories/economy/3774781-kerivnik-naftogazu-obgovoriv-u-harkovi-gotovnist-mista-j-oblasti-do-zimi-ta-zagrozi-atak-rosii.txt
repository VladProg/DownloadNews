Голова правління Нафтогазу Олексій Чернишов відвідав із робочою поїздкою Харківщину.

Як передає Укрінформ, про це повідомила Група Нафтогаз.
Він зустрівся з міським головою Харкова Ігорем Тереховим та головою Харківської обласної військової адміністрації Олегом Синєгубовим. Крім того, провів зустріч із колективами харківських філій компанії «Газорозподільні мережі України» й обговорив з ними необхідність готуватися до неочікуваних сценаріїв загроз для критичної інфраструктури регіону.

Харківська область максимально підготована до опалювального сезону, газорозподільні мережі готові реагувати на воєнні ризики, які існують, заявив голова правління Нафтогазу Олексій Чернишов під час зустрічі з представниками місцевої влади.
«Місто перебуває в постійній загрозі через можливі обстріли. Наше завдання – забезпечити харків’ян та жителів області газом, його розподілом під час цієї зими й, безумовно, теплом», – зазначив Чернишов.
За його словами, взаємодія з місцевою владою відбувається в «абсолютно конструктивному режимі», а місто Харків перебуває у стані кращому, ніж деякі населені пункти, розташовані не у військових зонах чи прифронтових регіонах.
«Є військові ризики, є військові обставини, але на сьогодні ми на 100% готові до опалювального сезону», – запевнив мер Харкова.

Чернишов зі свого боку наголосив також, що, попри всі досягнення, готовність до опалювального сезону в Харківській області залишається на особливому контролі з огляду на війну.
«Область готувалась до цієї зими протягом попереднього року. Є максимальна підготовка, яку можна було досягти. Працювали громади, працювали керівники громад. Обласна військова адміністрація була постійно долучена. Нині важливо, щоб мешканці Харківської області були забезпеченні постачанням природного газу», – підкреслив він.
Наявні воєнні ризики є основним викликом. «Але з боку газорозподільних мереж, з боку Групи Нафтогаз є відповідна підготовка до реагування в таких випадках», – запевнив голова правління.
Очільник Харківської ОВА зі свого боку заявив, що область теж повністю готова до осінньо-зимового періоду. Він додав, що після минулорічних ворожих обстрілів на сьогодні в регіоні відновлена максимальна кількість зруйнованих будівель.
«Потрібно всім абсолютно чітко говорити, що зима буде важкою, ворог буде і надалі тероризувати місцеве населення. Однак ми готові реагувати на надзвичайні події, аби забезпечувати жителів Харківщини теплом», – наголосив Синєгубов.
Під час зустрічі з колективами харківських філій компанії «Газорозподільні мережі України» Чернишов нагадав, зокрема, що у 2023 році вдалося не тільки наростити видобуток українського газу на 7%, а й завчасно заповнити підземні газосховища напередодні зими.
За його словами, питання ефективного розподілу газу на сьогодні є не менш важливим, враховуючи потенційні загрози й атаки на критичну інфраструктуру з боку Росії.
«Ми маємо певний досвід за результатами попереднього року. Але розуміємо, що і ворог зробив висновки. Відтак повинні бути готовими до неочікуваних сценаріїв. Ми взаємодіємо з підприємствами розподільних мереж міста Харкова та Харківської області, щоб, попри всі загрози, забезпечити Харківщину теплом і усунути ці ризики, які, на жаль, цілком можливі», – зауважив очільник Нафтогазу.
Голова правління «Газмереж» Олексій Скриль зі свого боку зазначив, що робота в цьому напрямі йде. Так, компанія працює над створенням національного оператора газорозподільних мереж України, процес інтеграції облгазів у єдину систему триває.
Виконувач обов'язків директора Харківської філії Дмитро Безпалов додав, що на сьогодні підприємство обслуговує 12,3 тисячі кілометрів газових мереж, тобто понад 450 тисяч абонентів.
«Питання є, оскільки ми знаходимося у стані війни. Тільки з липня 2023 року відновлено 180 км газопроводів та три газорегуляторних пункти. В цілому ми готові на 100% до опалювального сезону», – зазначив він.
Як запевнив виконувач обов'язків директора Харківської міської філії Віталій Степаненко, до зими готовий також сам Харків.
За його словами, газові мережі компанії постійно розширюються. На сьогодні їх довжина становить приблизно 2,6 тисяч кілометрів.
Також посадовець підкреслив, що основним напрямом роботи філії є розподіл природного газу жителям Харкова, установам, бюджетникам, юридичним особам та іншим споживачам.
«Ми впевнені, що 100% всього обладнання протестоване і відремонтоване», – заявив Степаненко.
Як повідомляв Укрінформ, Нафтогаз очікує, що до початку зими запаси газу в підземних сховищах перевищать 16 млрд кубометрів.
Фото: Нафтогаз