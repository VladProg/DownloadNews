Для нового керівництва АТ "Сенс Банк" першочерговим завданням є - забезпечення нормального функціонування банку, захист вкладників і кредиторів.

Як передає Укрінформ, про це йшлось під час зустрічі Правління Національного банку України з новим менеджментом та Наглядовою радою банку, повідомляє пресслужба НБУ у Фейсбуці.
"Завдяки ефективній і швидкій націоналізації та злагодженій роботі Уряду України та Національного банку фінансову стабільність ми зберегли. Забезпечення ефективної роботи і подальший розвиток банку – ваша пряма відповідальність", – підкреслив голова Національного банку Андрій Пишний.

Як зазначив голова НБУ, активізація роботи з проблемними позичальниками підвищить ефективність роботи банку, а ґрунтовний аудит покаже реальний стан його активів.
Представники нового керівництва банку подякували за довіру та відвертий діалог, пообіцяли швидко розібратися в усіх процесах та здійснити, в тому числі, ІТ-аудит, щоб зберегти потенціал банку в ІТ-напрямі, який у майбутньому позитивно вплине на вартість його продажу.


"Попереду тривалий і непростий процес. Результат буде лише тоді, коли Наглядова рада і правління банку працюватимуть злагодженою командою. Від вашої роботи залежить, чи буде держава витрачати кошти платників податків на докапіталізацію", – підкреслив Пишний.
Як повідомляв Укрінформ, 20 липня правління Національного банку ухвалило рішення вивести з ринку системно важливий банк АТ "Сенс Банк» та звернулося з пропозицією до Кабінету Міністрів України щодо участі держави в цій процедурі.
Кабінет Міністрів прийняв рішення про участь держави у виведенні з ринку АТ «Сенс Банк». Міністерство фінансів України та Фонд гарантування вкладів фізичних осіб 22 липня 2023 року уклали договір купівлі-продажу 100% акцій системно важливого Акціонерного товариства «Сенс Банк», згідно з яким банк переходить у власність держави.
Фото: НБУ