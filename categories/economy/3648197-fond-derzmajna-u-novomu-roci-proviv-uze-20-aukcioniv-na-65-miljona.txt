Фонд державного майна України у перший тиждень 2023 року провів 20 аукціонів з продажу або оренди низки об'єктів, загальна сума пропозицій становила 6,5 мільйона гривень.

Про це міністр Кабінету Міністрів Олег Немчінов повідомив у ефірі телемарафону, передає кореспондент Укрінформу.
«За перший тиждень нового року, у перші 5 робочих днів, відбулося 20 аукціонів, серед яких було 8 аукціонів із продажу майна та 12 орендних аукціонів. ...Було 52 заявки. Загальна сума пропозицій, які здобули перемогу, 6,5 млн грн», - сказав урядовець.
Зокрема, за його словами, серед об'єктів, виставлених продаж, був відпочинковий табір на Одещині, ціна якого зросла майже у 2,5 раза - до 2,6 млн грн, будівля у Закарпатській області (ціна зросла у 135 разів), а також декілька невеликих приміщень на Львівщині, Київщині та в інших областях.
Немчінов зауважив, що учасники аукціонів "дуже різні", повномасштабне вторгнення росії їх не відлякало.
«Загалом за 4 місяці рестарту малої приватизації, від вересня до грудня, у торгах узяли майже тисяча учасників - 973... Загалом Фонд держмайна реалізував майна на 2 млрд грн. Це досить багато», - сказав урядовець.
Як повідомлялося, перші орендні аукціони у 2023 році відбулися 4 та 6 січня.
Наступного тижня Фонд держмайна планує провести 19 аукціонів з приватизації державного майна.
З 19 серпня 2022 року, коли було відновлено процес малої приватизації, Фонд держмайна провів понад 120 аукціонів на Прозорро.Продажі. Загальна сума переможних торгів становить 1,8 млрд грн.