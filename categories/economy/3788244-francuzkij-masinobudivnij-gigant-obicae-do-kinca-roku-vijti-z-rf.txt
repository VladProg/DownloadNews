Французька машинобудівна група Alstom готова до кінця року продати свою 20-відсоткову частку в Трансмашхолдингу (ТМХ) - російському виробнику вагонів.

Як передає Укрінформ, про це повідомляє в п'ятницю Le Monde.
"До кінця року", - так відповів на питання про графік продажу частки Alstom в ТМХ російський директор Кірілл Ліпа, не надавши жодних інших подробиць журналістам. У французькій компанії заявили, що між нею та російським холдингом ТМХ немає значних комерційних або операційних зв'язків.
У березні 2022 року Alstom оголосив про призупинення всіх майбутніх поставок та інвестицій в Росію у відповідь на вторгнення в Україну.
Раніше, французькі медіа повідомляли, що компанія веде переговори про продаж частки з чотирма приватними російськими інвесторами - олігархами, один з них, колишній глава холдингу, Бокарьов був змушений піти у відставку через накладені на нього санкції. У цьому переліку було також і прізвище Ліпи.
На початку повномасштабної війни у березні 2022-го Alstom оприлюднив заяву про призупинення партнерства з Укрзалізницею щодо постачання локомотивів та супутніх послуг.
Як повідомлялося, перед вторгненням Росії в лютому 2022-го уряди Франції та України підписали контракт на 880 мільйонів євро щодо замовлення на 130 електровозів для Укрзалізниці. Це відбулось під час візиту президента Франції Емманюеля Макрона в Україну.
Нагадаємо, Alstom – французька машинобудівна компанія у сфері залізничного транспорту, світовий лідер в інтегрованих транспортних системах (поряд з Siemens і Bombardier). Вона пропонує повний спектр рішень (від швидкісних поїздів до метро, трамваїв та електронних автобусів), пасажирські рішення, індивідуальні послуги (технічне обслуговування, модернізація), інфраструктура, сигналізація та рішення для цифрової мобільності.
Як повідомлялось, посол України у Франції Омельченко назвав галузі в Україні, у яких зацікавлений французький бізнес. Зокрема він повідомив, що почалася реалізація проєкту придбання для Укрзалізниці 19 тис. тонн рейок. На черзі - переговори з компанією Alstom, яка також готова до боротьби на ринку відновлення.
Фото: Jérémie Anne