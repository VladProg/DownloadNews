Пілотний проєкт «Електронна черга перетину кордону», покликаний зменшити затори на пропускних пунктах, запрацює менш, ніж за місяць.

Про це в коментарі Укрінформу розповів заступник міністра інфраструктури України Мустафа Найєм.
“Зараз готуємося запустити пілотний проєкт «Електронна черга перетину кордону» (“єЧерга”) на першому пункті пропуску “Ягодин-Дорогуськ”. Це важливо, в першу чергу, для комфорту водіїв, а також – для організації роботи пунктів пропуску, адже вони – наше обличчя, перше, що бачать перевізники, прибуваючи в Україну з інших країн. І часто це два різні світи з порівнянням, на жаль, не на нашу користь, отож будемо це виправляти», – сказав заступник міністра інфраструктури.
Найєм зауважив, що необхідність в проєкті “єЧерга” виникла через збільшення навантаження на автомобільні пункти пропуску. Саме після повномасштабного вторгнення росії в Україну наші морські і повітряні шляхи були заблоковані, а кількість товарів, які перевізники переправляють автівками через кордон з того часу невпинно збільшується. За вересень фізичний обсяг цього експорту склав 1 мільйон 400 тисяч тонн. Це більше на 400 тисяч тонн, ніж у березні цього ж року.
“Пункти перетину кордону працюють перевищуючи свою проєктну здатність. Міністерство інфраструктури України наразі спільно з Митною та Прикордонною службою паралельно реалізують проєкт «Відкритий кордон», щоб збільшити пропускну спроможність ПП – розбудовують прикордонну інфраструктуру, збільшують існуючі і відкривають нові пункти пропуску. Разом з тим, проєкт “єЧерга” дозволить скоротити час перебування водія в фізичній черзі біля кордону. Натомість вони зможуть очікувати в комфортних, пристосованих для відпочинку місцях, а не жити на узбіччі”, - розповів Найєм.
За його словами, деякі перевізники поки мають перестороги і побоювання щодо введення системи електронних черг.
«Ми знаходимось на зв’язку з перевізниками постійно. До конструктивних пропозицій дослухаємось. Пояснюємо, що електронна черга буде безкоштовною, що саме ця система дасть можливість якомога ефективніше планувати поїздки і перестати жити по 7-10 днів водіям на узбіччі, а чекати рейсу в комфортних умовах. Саме “єЧерга” допоможе остаточно прибрати вплив людського фактору на те, хто першим з перевізників перетне кордон. Це буде ще один інструмент, який допоможе усунути корупційні ризики на кордоні”, - сказав заступник міністра.
Він нагадав, що подібна реакція була, коли впроваджували безкоштовні дозволи для перевізників.
“Лише згодом, спробувавши нову систему, перевізники надали нам схвальні відгуки. Впевнений, з єЧергою буде так само”, – сказав Найєм.
Як раніше повідомляли в Міністерстві інфраструктури України, система електронної черги перетину кордону “єЧерга” дозволятиме перевізникам попередньо записатись і приїхати на пункт пропуску у заздалегідь призначений час. Система буде безкоштовною, заїжджати до сервісної зони водіям буде необов’язково. Перевізник зможе самостійно обирати місце очікування, а система автоматично сповіщатиме, коли потрібно під’їжджати до пункту пропуску (ПП). Спочатку систему впровадять на одному пункті пропуску. Після випробувань та вдосконалення вона буде масштабована на всі ПП в Україні. Цього року також розробники планують створити мобільний додаток в рамках створення системи “єЧерга” для водіїв.
Проєкт «Електронна черга перетину кордону» реалізується Міністерством інфраструктури у співпраці з Міністерством цифрової трансформації, Державної митної та прикордонної служби України за підтримки USAID/UK Аid проєкту «Прозорість та підзвітність у державному управлінні та послугах/TAPAS».