ДТЕК планує реконструювати енергоінфраструктуру у Київській області, побудувавши «розумні» електромережі Smart Grid. Інвестиції в проєкт становитимуть 145 млн євро.

Як передає Укрінформ, про це повідомляє ДТЕК у Телеграмі.
«Великий план реконструкції протягом 10 років включає: 20 тис. км нових повітряних і підземних кабелів; 250 підстанцій; 6 тис. трансформаторів. Буде встановлено майже мільйон «розумних» лічильників, – йдеться у повідомленні.
Зазначається, що нову концепцію «розумних» мереж планують протестувати протягом трирічного пілотного етапу в енерговузлі Ірпінь-Буча-Бородянка, який зазнав найбільших руйнувань під час окупації навесні 2022 року.
Інвестиції в проєкт складуть €145 млн.
«Ця інвестиція забезпечить Київський регіон інфраструктурою Smart Grid світового рівня, яка допоможе країні здійснити енергетичний перехід: інтегрувати відновлювану генерацію та підготувати Україну до того, щоб стати потужним центром чистої енергетики Європейського Союзу», - наголосив генеральний директор ДТЕК Максим Тімченко.
Як повідомлялося, ДТЕК вклав понад 1,2 млрд грн у ремонти ТЕС з початку 2023 року.
Фото: ДТЕК/Телеграм