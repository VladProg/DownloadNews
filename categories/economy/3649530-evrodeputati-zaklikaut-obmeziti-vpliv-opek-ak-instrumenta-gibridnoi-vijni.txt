Міжнародний картель виробників нафти ОПЕК+, який генерує ціни на енергоресурси, є інструментом гібридної війни диктатур, включно з рф, проти Заходу, тому його треба зупинити.

Як передає Укрінформ, про це в коментарі Guildhall заявив депутат Європейського парламенту, член спеціального комітету з іноземного втручання Томаш Здеховскі.
"Одне з наших ключових завдань у контексті високих цін на енергоресурси полягає в тому, що ми повинні зупинити картель ОПЕК+. Він пов'язаний з росією, Алжиром і подібними гравцями, і він не повинен мати такий вплив на Європейський Союз, який має сьогодні", - сказав політик.
За його словами, виробники нафти "сьогодні диктують нам умови". "Енергоресурси в руках ОПЕК+ і диктатур, що входять до його складу - рф насамперед, - є інструментом гібридної війни проти Заходу", - заявив Здеховскі.
Видання також наводить коментар іншого депутат Європарламенту - Рафаеля Глюксманна, який заявив, що для протидії ціновій диктатурі з боку міжнародного картелю виробників нафти ОПЕК+, Євросоюз як найбільший ринок світу спільно з Україною мають створити об'єднання покупців нафти. Таким чином можна буде впливати на ОПЕК+, а отже, на формування ціни нафти.
"Ми не в змозі заборонити ОПЕК+, але ми можемо перестати бути слабкими. Звісно, у виробників нафти є карти, щоб грати в цю гру і шантажувати нас. Але ми (ЄС - ред.) - головний покупець, а США – ті, хто забезпечує безпеку, і на цій підставі має розпочатися велика дискусія", - заявив політик.
Як повідомляв Укрінформ, на початку грудня члени ОПЕК та десять країн-союзниць (у тому числі росія), відомі як ОПЕК+, вирішили залишити чинними домовленості щодо нафтовидобутку.
Раніше на міністерському засіданні вони погодилися скоротити видобуток нафти на 2 млн барелів на день. Таких скорочень не було з квітня 2020 року, коли це сталося на тлі вимушеного зменшення споживання енергоносіїв на початку пандемії коронавірусу. За оцінками аналітиків, таким чином ОПЕК+ мала намір зберегти тенденції підвищених цін на нафту й нафтопродукти.