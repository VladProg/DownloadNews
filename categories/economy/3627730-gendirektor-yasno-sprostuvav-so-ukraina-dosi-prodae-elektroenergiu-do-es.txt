Гендиректор енергопостачальної компанії Yasno Сергій Коваленко спростував інформацію про те, що Україна досі експортує електроенергію в Європу.


Про це Коваленко написав у Facebook, передає Укрінформ.
«Ми не експортуємо електроенергію. Дехто може показати скриншоти з сайту ENTSO-E, на яких видно, що експорт є. Пояснюю. На сайті entsoe.eu є дашборд із вкладкою Scheduled Commercial Exchanges, тобто комерційні поставки. Там в України і на імпорт, і на експорт — нічого», — зазначив Коваленко.
Також, за його словами, є вкладка Cross-Border Physical Flow, де показується результат балансування систем. Україна отримує певні обсяги електроенергії від систем європейських країн і віддає ті ж самі обсяги у системи європейських країн, балансуючи їх.
За його словами, енергосистема України продовжує працювати синхронно з енергосистемою Європи, і саме через це внаслідок пошкодження українських енергомереж 23 листопада зникло світло в частині Молдови.
«Наприклад, учора Словаччина віддала в Україну з 12 до 1 години ночі 282 МВт. І віддала Румунії 201 МВт. Є ще Молдова, яка передає нам, а ми від неї — передаємо Угорщині. Як частина європейської енергосистеми. Тобто ніякого комерційного експорту, Україна не продає електроенергію», — пояснив гендиректор Yasno.

Як повідомляв Укрінформ, ворожий ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також були уражені об‘єкти системи електропередачі.
Масовані атаки росії на українську енергосистему тривають із 10 жовтня. Через пошкодження об'єктів енергетики по всій території України запроваджуються погодинні та екстрені відключення світла.