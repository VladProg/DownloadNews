Уряди Ісландії, Латвії та Нідерландів зробили нові грантові внески до Цільового фонду підтримки, відновлення, відбудови та реформування України (URTF) Світового банку; фінансування URTF наразі перевищило 920 млн доларів США.

Як передає Укрінформ, про це йдеться у пресрелізі Світового банку, що є в розпорядженні агентства.
"13 червня 2023 року — уряди Ісландії, Латвійської Республіки та Нідерландів зробили нові грантові внески до Цільового фонду підтримки, відновлення, відбудови та реформування України (URTF) Світового банку, який підтримує зусилля країни у відбудові. Латвія є новим донором, який приєднався до URTF, а Нідерланди та Ісландія вже раніше робили свої внески, що підкреслює зростаючу прихильність партнерів до відновлення України", - йдеться в повідомленні.
Зазначається, що завдяки внеску Ісландії у розмірі 500 млн ісландських крон (3,6 млн доларів США), Латвії – 2 млн євро, Нідерландів – 60 млн євро, фінансування URTF наразі досягло понад 920 млн доларів США.
«Ми вдячні Ісландії та Нідерландам за постійну підтримку і вітаємо приєднання Латвії до URTF. Поточні потреби України та її потреби для відновлення - величезні. Ці щедрі внески дозволять уряду України відремонтувати життєво важливу енергетичну інфраструктуру, дороги, мости, житло, школи, а також допоможуть українцям відбудувати своє життя», - сказав регіональний директор Світового банку у справах країн Східної Європи Аруп Банерджі.
У Банку нагадали, що кілька проєктів в Україні вже скористалися коштами URTF, зокрема «Проєкт з відновлення енергетичних ресурсів та підготовки до зими», проєкт «Відновлення основної логістичної інфраструктури та приєднання до мережі» (RELINC) та проєкт «Зміцнення системи охорони здоров'я та збереження життя» (HEAL)
Як повідомлялось, URTF - це багатосторонній донорський фонд, який підтримує екстрені операції Світового банку в Україні у ключових галузях, таких як транспорт, охорона здоров'я та енергетика. Проєкти розроблено таким чином, щоб їх можна було адаптувати до подій на місцях, забезпечуючи при цьому швидкий вплив і швидкий розподіл коштів.
Фото: НБУ