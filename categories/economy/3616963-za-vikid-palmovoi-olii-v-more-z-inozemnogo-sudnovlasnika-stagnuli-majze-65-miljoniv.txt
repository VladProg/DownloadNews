З іноземної компанії-судновласника, винної в забрудненні морських вод України пальмовою олією, стягнено майже 65 млн грн.

Як передає Укрінформ, про це Офіс генерального прокурора повідомляє у Фейсбуку.
“З іноземної компанії-судновласника за рішенням суду стягнено майже 65 млн грн збитків, спричинених внаслідок забруднення внутрішніх морських вод України”, - йдеться в повідомленні.
Прокурори в суді довели, що 30 квітня 2020 року в акваторії морського порту “Південний” під час вивантаження іноземного судна STAVANGER стався неконтрольований скид 8,5 тонн шкідливої для життя та здоров’я людей речовини – суміші пальмового олеїну та пальмового стеарину.

У прокуратурі пояснили, що вказані дії є порушенням вимог Міжнародної конвенції щодо запобігання забрудненню із суден 1973 року. Згідно з Конвенцією, сторони зобов’язуються дотримуватися її положень задля запобігання забрудненню морського середовища шкідливими речовинами або стоками.
На виконання вказаного рішення суду до бюджету з відповідача вже стягнуто 36,5 млн грн (що за офіційним курсом НБУ станом на 15 листопада цього року становить один мільйон доларів США). Триває робота щодо стягнення решти коштів.
Позов прокурора задоволено Господарським судом Одеської області, його залишено чинним постановою Південно-Західного апеляційного Господарського суду.
Зазначається, що для забезпечення стягнення збитків, заподіяних внаслідок порушення законодавства про охорону довкілля, в роботі прокуратурі сприяли співробітники Управління СБУ в Одеській області та Державної екологічної інспекції Південно-Західного округу.
Як повідомляв Укрінформ, 30 вересня уряд вніс зміни до Положення про Державну екологічну інспекцію, які розширюють повноваження відомства стосовно розрахунку завданих довкіллю збитків.