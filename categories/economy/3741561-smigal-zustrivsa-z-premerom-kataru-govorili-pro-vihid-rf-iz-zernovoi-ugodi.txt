Прем'єр-міністр України Денис Шмигаль і прем’єр-міністр – міністр закордонних справ держави Катар Шейх Мохаммед бін Абдулрахман аль Тані під час зустрічі в Києві відзначили необхідність продовжити реалізацію ініціативи Grain from Ukraine.

Про це очільник українського уряду заявив під час брифінгу з прем'єр-міністром – міністром закордонних справ Катару, повідомляє кореспондент Укрінформу.

Відео: телеграм-канал Премʼєр-міністра України Дениса Шмигаля
Шмигаль наголосив, що вихід Росії із "Зернової угоди", злочини проти людяності, воєнні злочини і геноцид українського народу вимагають негайної рішучої відповіді міжнародної спільноти.
Він підкреслив, що після виходу із "Зернової угоди" Російська Федерація поставила під загрозу життя мільйонів людей не лише в Україні, а й у всьому світі, насамперед у країнах Африки, Азії, Близького Сходу.
"Ми з Прем'єр-міністром – міністром закордонних справ Держави Катар відзначили важливість відновлення Чорноморської зернової ініціативи та необхідність продовжити реалізацію ініціативи Grain from Ukraine", – зауважив Прем'єр-міністр України.
Як повідомляв Укрінформ, Росія 17 липня оголосила про припинення угоди з Туреччиною та ООН щодо Чорноморської зернової ініціативи.