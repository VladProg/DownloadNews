Судно Negmar Cicek у межах гуманітарної продовольчої програми Grain from Ukraine доправило до порту Саліф у Єменській Республіці 30 тисяч тонн пшениці.

Про це повідомив Офіс Президента України, передає Укрінформ.
Як зауважили в ОП, це вже шоста партія зерна в межах ініціативи Grain from Ukraine, започаткованої Президентом Володимиром Зеленським з метою подолання глобальної продовольчої кризи, зокрема в країнах, що найбільше потерпають від голоду.
Відправлення українського збіжжя до Ємену відбулося за підтримки Всесвітньої продовольчої програми Орагнізації Об'єднаних Націй (WFP) та фінансової допомоги урядів США, Франції й Іспанії.

"Наша гуманітарна програма Grain from Ukraine, яку ми реалізуємо спільно з партнерами, вже допомагає мільйонам людей у країнах, що найбільше потерпають від голоду, та утверджує глобальну роль України як гаранта продовольчої безпеки світу", – підкреслив Зеленський.
Він наголосив, що навіть в умовах повномасштабного вторгнення російських загарбників Україна допомагає світові гарантувати стабільність і безпеку, реально протистоїть хаосу й продовольчій кризі, що стали наслідком російської агресії.

Зокрема, 30 тисяч тонн українського зерна допоможуть близько 1,7 мільйонам жителів Ємену годувати свої сім'ї впродовж щонайменше місяця. Аналогічні кроки в межах програми Grain from Ukraine зроблені Україною разом із партнерами для підтримки африканських країн, зокрема Ефіопії, Сомалі та Кенії.
Як додав керівник ОП Андрій Єрмак, реалізуючи програму Grain from Ukraine Україна прагне виконувати свої зобов’язання перед світовою спільнотою щодо глобальної продовольчої безпеки.
"Світ не може залишитися без українського зерна", — наголосив він.
Представники України та Ємену узгодили подальші спільні зусилля щодо забезпечення продовольчої безпеки в регіоні. Серед іншого, було відзначено, що Україна продовжуватиме підтримувати єменський народ попри війну й намагання росії заблокувати експорт українського продовольства.
Як повідомлялося, програма Grain from Ukraine стартувала в листопаді 2022 року. Станом на березень 2023 року до неї долучилися 43 країни.
У межах продовольчих гуманітарних програм ООН та Grain from Ukraine до країн, які потребують української сільськогосподарської продукції, відправлені 525,8 тисяч тонн збіжжя.
Фото: ОП