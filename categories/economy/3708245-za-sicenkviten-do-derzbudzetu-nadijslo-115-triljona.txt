За перші 4 місяці 2023 року надходження загального фонду державного бюджету становили 1,15 трлн грн. З них зовнішні джерела – 604,69 млрд грн, а внутрішні – 548,15 млрд грн.

Про це повідомила голова Комітету ВР з питань бюджету Роксолана Підласа, передає Укрінформ з посиланням на сайт парламенту.
Найбільшими джерелами надходжень стали зовнішні запозичення – 425,2 млрд грн, 198,1 млрд грн – це податкові надходження, 179,5 млрд грн – гранти та інша міжнародна допомога, 171,7 млрд грн – внутрішні запозичення, а також 115,6 млрд грн – надходження від митних органів.
Порівнюючи з аналогічним періодом до повномасштабного вторгнення у 2021 р., надходження зросли в 2,3 раза. Крім того, суттєво відрізняється їх структура. Зокрема, у загальному обсязі надходжень за 4 місяці 2021 року зовнішні ресурси становили лише 7,1%, а внутрішні - 92,9%.
«Поки триває війна, неможливо забезпечити наповнення державного бюджету переважно за рахунок внутрішніх ресурсів, тому бюджетна підтримка від міжнародних партнерів наразі є дуже важливою і необхідною», - наголосила народна депутатка Роксолана Підласа.
Як повідомлялося, за січень-квітень державний бюджет виконано з дефіцитом у сумі 252,9 млрд грн, у тому числі загальний фонд – у сумі 310,3 млрд грн, проти запланованого розписом загального фонду на січень-квітень 2023 року дефіциту 560,1 млрд гривень.
Фото: НБУ