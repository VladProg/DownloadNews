Дефіцит електроенергії в системі збільшився через зупинку деяких блоків електростанцій.

Як передає Укрінформ, про це повідомляє НЕК «Укренерго» у Фейсбуці.
«Станом на 28 грудня дефіцит електроенергії в системі збільшився. Це пов’язано із зупинкою деяких блоків електростанцій через обстріл газової інфраструктури у східному регіоні», – йдеться у повідомленні.
Зазначається, що завдяки відносно теплій погоді вже четвертий день поспіль у нічні години не застосовуються обмеження споживання. Проте у підсумку наявної потужності в системі все одно недостатньо, щоб задовольнити всі потреби споживачів в країні. У зв’язку з цим до всіх областей доведені ліміти споживання, перевищення яких призводить до необхідності застосування аварійних відключень.
Як повідомлялося, енергосистема України за три останні місяці перенесла 9 ракетних атак та 12 атак БПЛА росіян. Внаслідок цього об’єкти генерації та системи передачі зазнали масштабних та складних пошкоджень.
Регулярні масовані атаки на українську енергетичну інфраструктуру тривають з 10 жовтня.