Із 1 серпня 2022 року по 9 січня 2023 року Україна експортувала через морські порти Одеської області 17 млн т аграрної продукції.

Як передає Укрінформ, про це повідомляє пресслужба Міністерства інфраструктури України у Фейсбуці.
"Зернова ініціатива": експортовано вже 17 млн тонн агропродукції", - йдеться у повідомленні.
Зазначається, що за три дні з портів Одеської області вирушило п’ять суден, які доставлять 158,5 тис. т українського продовольства. Серед них балкер TRUE HARMONY, який доставить 26 тис. т агропродукції до Єгипту, та балкер LEO 1, який перевозить 49,5 тис. т пшениці для Шрі-Ланки.
За даними Мінінфраструктури, у Босфорі в черзі на інспекцію очікують 98 суден (21 – вже з продовольством на борту, а 77 – ті, що йдуть під завантаження). У міністерстві наголошують, що більшість із цих суден стоять в Босфорі ще з минулого року через цілеспрямоване гальмування інспекцій росіянами.
Це призводить до зменшення обсягів українського продовольства країнам, які його потребують, а також до мільйонних збитків вантажовласників.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовилися про продовження "Ініціативи з безпечного транспортування агропродукції через Чорне море" ще на 120 днів. Вона розпочала роботу 22 липня, а перше судно з українським продовольством в її межах вийшло з порту Одеси 1 серпня.