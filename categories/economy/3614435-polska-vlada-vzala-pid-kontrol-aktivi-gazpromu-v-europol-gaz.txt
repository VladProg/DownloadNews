У Польщі прийняли рішення запровадити примусове управління над часткою Газпрому в польській енергетичній компанії EuRoPol Gaz.

Про це в понеділок повідомило міністерство розвитку і технологій Польщі (MRiT), передає Укрінформ.
“У компанії ПАО "Газпром", яка внесена до санкційного списку, рішенням міністра розвитку і технологій Вальдемара Буди було створено тимчасову примусову адміністрацію. Йдеться про всі акції ПАТ “Газпром” в компанії EuRoPol Gaz S.A. Таким чином буде забезпечено безпеку критичної інфраструктури”,- йдеться в повідомленні польського міністерства.
Зазначається, що введення примусової адміністрації викликано необхідністю нормального функціонування компанії EuRoPol Gaz S.A й уникнення проблем з прийняттям компанією рішень, що стосуються обслуговування критичної інфраструктури, призначеної для транспортування газу.
“Це рішення служить покращенню енергетичної та економічної безпеки Польщі, особливо зараз, коли маємо справу з агресією росії в Україні та діями путіна, спрямованими на дестабілізацію ситуації в Європі”, - зазначив з цього приводу міністр Буда.
Він зауважив, що Польща є першою країною в ЄС, яка ввела тимчасову адміністрацію в компанію з часткою російського капіталу.
Міністр зазначив, що Польща робить все можливе для протидії наслідкам російської агресії, аби нейтралізувати вплив російського капіталу. Буда зауважив, що конституція країни забороняє експропріацію цих активів. Відтак, прийнято рішення ввести тимчасове управління цим майном.
Компанія EuRoPol Gaz володіє польською ділянкою Ямальського газопроводу. Акціонером 48% акцій EuroPol Gaz є польська нафтогазова компанія PGNiG, 48% акцій належать Газпрому і 4% є у власності компанії Gas-Trading, підконтрольній PGNiG.