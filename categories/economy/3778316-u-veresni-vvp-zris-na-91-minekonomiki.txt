За попередніми оцінками Мінекономіки, зростання ВВП у вересні 2023 року порівняно з вереснем минулого року становило близько 9,1%.

Як передає Укрінформ, про це повідомляє пресслужба Мінекономіки.
Українська економіка попри війну продовжує відновлюватись. Зростання ВВП у вересні 2023 року порівняно з вереснем минулого року становило близько 9,1% [±2%]. У підсумку за січень-вересень 2023 року зростання оцінюється на рівні 5,3% у порівнянні з відповідним періодом минулого року.
"У вересні більшість ключових видів економічної діяльності демонстрували позитивні результати. ...Окремо хочеться відзначити, що завдяки урядовим програмам стимулювання розвитку бізнесу, відбувається відновлення економічної активності підприємств в багатьох секторах переробної промисловості. Загалом виробнича сфера, яка понесла суттєві збитки та руйнування під час війни, поступово відновлюється", - сказала перший віцепрем’єр-міністр - міністр економіки України Юлія Свириденко.
Значний позитивний внесок у ВВП у вересні мала і сфера послуг. Вона поєднує в собі декілька складових. По-перше, йдеться про комерційну сферу послуг, яка на сьогодні є більш цифровізованою та маневреною у своїй діяльності, тому швидко адаптується до нових умов та потреб на ринках. По-друге, до сфери послуг також відноситься сфера державного управління та оборони, фінансування якої є пріоритетним під час війни.
Свириденко зауважила, що у вересні наростили виробництво підприємства харчової промисловості. Це відбулось в умовах збільшення сировинної бази з боку сільгоспвиробництва та налагодження нових шляхів поставок продукції. Позитивна динаміка спостерігалась також в сферах машинобудування та виробництва будівельних матеріалів – тут зростання відбувалось завдяки реалізації проєктів відновлення, і зокрема реалізації урядової програми єОселя. В свою чергу, приріст в добувній промисловості пояснюється накопиченням запасів вугілля і газу на зиму.
Водночас ремонтна кампанія об’єктів генерації та мереж, перманентні пошкодження мереж через бойові дії в окремих регіонах та надзвичайно теплі погодні умови стримували виробництво і споживання електроенергії (порівняно з вереснем 2022 р.)
Найбільшими стримуючими факторами для росту економіки у вересні залишалися: безпекова ситуація, руйнування виробничих потужностей окремих підприємств (переважно на сході країни) та логістичні обмеження для експортерів.
Як повідомлялося, темпи зростання українського ВВП за попередні дев’ять місяців, а також низка сприятливих чинників створюють цілком реальні сподівання, що до кінця року цей показник наблизиться до 4-5%.