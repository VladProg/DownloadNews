Президент України Володимир Зеленський запропонував міжнародній спільноті створити формат фінансової підтримки України, яка потерпає від агресії рф, за прикладом так званого формату "Рамштайн".

Про це він заявив у середу під міжнародного круглого столу, організованого в рамках осінніх зборів МВФ і Світового банку, передає власний кореспондент Укрінформу.
"Необхідно створити єдиний постійно діючий координаційний центр, який провадив би фінансову підтримку України. Він має бути схожим на оборонний "Рамштайн". Ми обговорювали з пані Крісталіною Георгієвою організацію постійної робочої групи, яка займалася б наданням підтримки Україні й постійно працювала із національними партнерами та іншими країнами, які долучилися б до ініціативи", - підкреслив Зеленський.
Водночас Президент наголосив на необхідності поглиблення економічної співпраці зі світовими фінансовими установами, аби закрити дві нагальні потреби України - поповнити дефіцит бюджету, що наразі складає $38 млн, а також відбудувати критичну інфраструктуру, на що необхідно щонайменше $17 млн. Президент підкреслив, що кошти найперше спрямують на забезпечення зарплатами вчителів і лікарів, а також для нарахування соціальних виплат і пенсій.
Під час виступу Зеленський підкреслив, що Україна цього року також потребує до $5 млн для організації майбутнього опалювального сезону, зокрема, придбання газу й вугілля. Заразом він наголосив на необхідності співпраці з МВФ, а саме - впровадження програми підтримки на $20 млн для покриття дефіциту бюджету.
Також Президент закликав партнерів, зокрема Світовий банк, долучитися до розробки механізмів задля стимулювання інвестицій в українську економіку.
Як повідомляв Укрінформ, Прем’єр-міністр України Денис Шмигаль під час міжнародного круглого столу звернувся із закликом до міжнародної спільноти посилити тиск на економіку країни-агресора, а також збільшити адресну підтримку української економіки, яка суттєво скоротилася в умовах війни.
Фото: Офіс Президента