Через наслідки російської атаки та збільшення дефіциту електроенергії в системі в усіх областях вводяться аварійні відключення.

Як передає Укрінформ, про це повідомляє НЕК "Укренерго" у Фейсбуці.
"Через наслідки обстрілів частина електростанцій не зможе певний час працювати на повну потужність. У поєднанні з посиленням морозів у найближчу добу це зумовить збільшення дефіциту електроенергії в системі. Для збереження балансу між виробництвом та споживанням електроенергії в усіх областях України буде запроваджено режим аварійних відключень", - йдеться у повідомленні.
Повідомляється, що диспетчери та інженери «Укренерго» працюють над заживленням постраждалих регіонів за резервними схемами. Там, де це можливо, вже здійснюється підключення споживачів. Першочергово електроенергія буде подаватись на об’єкти критичної інфраструктури: лікарні, водоканали, котельні.
"Наразі ситуація складна, але контрольована. Енергосистема України зберегла свою цілісність, і продовжує працювати синхронно з мережею континентальної Європи", - зазначили в Укренерго.
Як повідомлялося, Сили оборони збили понад 60 ракет, випущених російськими військами по Україні під час чергового масованого обстрілу в понеділок, 5 грудня. Водночас, були влучання в енергоооб’єкти у Київській, Вінницькій та Одеській областях.