Новий міжнародний автомобільний пункт пропуску «Красноїльськ–Вікову де Сус» на кордоні з Румунією працюватиме в цілодобовому режимі; він має по три смуги руху на в’їзд та виїзд з України.

Про це повідомив міністр інфраструктури Олександр Кубраков, передає Укрінформ з посиланням на пресслужбу міністерства у Фейсбуці.
«Повноцінне відкриття пункту пропуску «Красноїльськ – Вікову де Сус» покращить ситуацію на українсько-румунському кордоні. Після завершення необхідних робіт з румунського боку пункт пропускатиме вантажний транспорт цілодобово», - зазначив він.

Міністр уточнив, що пункт пропуску «Красноїльськ–Вікову де Сус» має по три смуги руху на в’їзд та виїзд з України. За добу через нього може проїжджати до 100 вантажних автомобілів. Наразі рух дозволений для легковиків та порожніх вантажівок.
Розбудова транспортної інфраструктури, зокрема розширення пропускної здатності пунктів перетину кордону на заході України, є ключовим пріоритетом міністерства, нагадав Кубраков.
Як повідомлялось, «Красноїльськ — Вікову де Сус» на українсько-румунському кордоні став першим з 1998 року пунктом пропуску, збудованим з нуля. У церемонії його відкриття 10 листопада взяли участь прем’єр-міністри України і Румунії Денис Шмигаль та Ніколає Чуке.
У червні за проєктом «Відкритий кордон» був відкритий для проїзду оновлений пункт перетину кордону з Польщею «Краківець – Корчова». Зокрема, збільшено кількість смуг для руху, встановлено термінал для автобусів та додаткові для митного та прикордонного огляду.
Фото: Мінінфраструктури