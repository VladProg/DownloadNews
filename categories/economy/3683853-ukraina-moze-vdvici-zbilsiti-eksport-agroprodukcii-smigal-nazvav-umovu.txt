Україна може збільшити експорт аграрної продукції удвічі, якщо будуть розблоковані Чорноморські морські шляхи.

Як передає Укрінформ, про це сказав Прем'єр-міністр України Денис Шмигаль під час засідання уряду 17 березня.
"Одночасно разом із партнерами докладаємо зусиль для продовження "зернової ініціативи". Від початку дії ініціативи нам вдалося експортувати понад 24 млн тонн продовольства. За умов розблокування Чорноморських морських шляхів можемо експортувати вдвічі більше", - заявив Прем'єр.

Відео: Телеграм-канал Премʼєр-міністра України
Він додав, що крім "зернової угоди" триває реалізація ініціативи «Шляхи солідарності», задля нарощування експорту української агропродукції.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.
Міністр оборони Туреччини Хулусі Акар 15 березня 2023 року заявив, що під час переговорів щодо продовження дії ініціативи, які тривають на міністерському рівні, Туреччина докладає зусиль, аби дію угоди було продовжено на 120 днів, а не на 60, як раніше заявили в рф.