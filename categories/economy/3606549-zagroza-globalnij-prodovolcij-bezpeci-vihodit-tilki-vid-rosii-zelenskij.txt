Світ укотре переконався в тому, що загроза глобальній продовольчій безпеці виходить тільки від росії.

Про це Президент України Володимир Зеленський сказав у своєму відеозверненні до громадян, повідомляє Укрінформ.

«Сьогодні в нас є вагомий дипломатичний результат для нашої держави й усього світу – експортна зернова ініціатива продовжить працювати. російський шантаж ні до чого не призвів. Принципово й дієво відреагувала ООН і особисто Генеральний секретар Гутерреш. Діяв і Президент Туреччини Ердоган. Вчасно й справедливо реагували й інші провідні суб’єкти міжнародних відносин. Укотре всі переконалися, що в нашому регіоні є тільки одна загроза глобальній продовольчій безпеці, і це – російська федерація, більше ніхто», - сказав Зеленський.
Він зазначив, що вся ця ситуація моментально відбилась і на показниках на біржах відбулося деяке здешевлення пшениці й кукурудзи. Адже щоразу, коли активізується російський шантаж, продовольство дорожчає. І щоразу, коли світ не піддається на шантаж, агропродукція дешевшає.
"А якби російського нападу на Україну не було, то не було б навіть і примарної загрози глобальної продовольчої кризи. Бо кожна російська ракета, яка б’є по наших портах, по елеваторах із зерном, по електростанціях, які живлять наше агровиробництво, у підсумку бʼє по рівню життя десятків мільйонів людей у багатьох країнах. Це і Єгипет, Алжир, Сомалі, Судан, Ліван, Бангладеш, Індія, Китай, Індонезія, В’єтнам. Цьогоріч вони переплатили десятки мільярдів доларів за продукти харчування – і лише з вини росії, лише через божевільну російську агресію, яка дестабілізує міжнародну торгівлю", - підкреслив Глава держави.
Зеленський нагадав про те, що вдень говорив з Президентом Туреччини Ердоганом, зокрема про безпеку зернового коридору й Чорного моря загалом, про роботу Кримської платформи, про повернення українських військовополонених і політичних в’язнів.
"Також детально говорили про постійні російські провокації, про іранські дрони, про ракетні удари російської армії. Наприклад, цього ранку російський літак запустив крилаті ракети неподалік Зміїного, і вони фактично перелітали через маршрути зернового коридору. І кожен такий російський запуск – а вони майже щоденні – прямо загрожує продовольчому експорту. І це відповідальність партнерів – працювати разом, щоб зменшити російську загрозу", - розповів Президент.

Як повідомляв Укрінформ, 29 жовтня російська федерація заявила про вихід із Чорноморської зернової ініціативи, обґрунтувавши своє рішення "атакою на кораблі чф" у бухті Севастополя, в чому вона звинуватила Україну та Велику Британію. Попри демарш рф 31 жовтня 12 суден із зерном залишили українські порти.