Міністр фінансів України Сергій Марченко зустрівся у Марокко з керівником Банку Розвитку Ради Європи Карло Монтічеллі для обговорення подальшої співпраці.

Як передає Укрінформ, про це повідомляє пресслужба Мінфіну.
Було обговорено поточну економічну ситуацію в країні, а також реалізацію спільних проектів з Банком у соціальній сфері.
“Підтримка українців та створення безпечних і комфортних умов життя для наших громадян в умовах війни є важливою задачею уряду України. Нещодавно Україна приєдналась до БРРЄ. Враховуючи величезний досвід Банку в реалізації соціально важливих проєктів, ми розраховуємо на активну співпрацю, яка включатиме розробку нових фінансово-кредитних програм та реалізацію інвестиційних проектів в соціальному напрямі,” - зазначив Марченко.
Він подякував представникам БРРЄ за їх підтримку та солідарність з Україною і наголосив на тому, що приєднання до Банку є ще одним кроком на шляху подальшої повноцінної інтеграції України в ЄС.
Співпраця Банку з Україною є однією з цілей Стратегічного плану діяльності БРРЄ на 2023-2027 роки. Ключові напрями співробітництва фокусуватимуться на забезпеченні першочергових потреб України у сфері охорони здоров’я та проведенні державної житлової політики, у тому числі забезпеченні житлом громадян України.
Як повідомлялось, у червні 2023 року Україна завершила процес вступу та стала 43-ю країною-членом Банку розвитку Ради Європи.
Фото: mof.gov.ua