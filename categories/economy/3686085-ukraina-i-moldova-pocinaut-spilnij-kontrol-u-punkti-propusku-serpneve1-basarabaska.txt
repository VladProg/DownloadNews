Очільники прикордонних і митних відомств України та Молдови підписали протокол про організацію спільного контролю в пункті пропуску для залізничного сполучення «Серпневе-1 – Басараб’яска»

Про це йдеться у повідомленні ДПСУ, передає Укрінформ
«Сьогоднішній день – важливий етап у зміцненні стосунків між нашими країнами. Реалізація концепції спільного контролю в пункті пропуску для залізничного сполучення не лише активізує торгово-економічну діяльність між Україною і Республікою Молдова, але й зміцнить наше співробітництво у сфері управління кордонами», - сказав голова Держприкордонслужби України Сергій Дейнеко.

Своєю чергою в. о. голови Державної митної служби України Сергій Звягінцев зазначив, що робота зосереджена, в першу чергу, на тому, щоб зробити зручними послуги для громадян, для бізнесу. «Ми бачимо у цьому великі можливості для розширення як нашого експортного потенціалу і транзитних можливостей Молдови, так і в подальшому, після нашої Перемоги, це сприятиме розширенню експорту молдовських підприємств на зовнішні ринки з використанням логістики портів Великої Одеси. Це також в майбутньому слугуватиме поштовхом для росту інвестицій з точки зору бізнесу, розвитку транзитного потенціалу та логістичних маршрутів», - додав Звягінцев.

Прикордонники та митники України та Молдови попередньо домовились вже найближчими днями розпочати спільний контроль.
В ході зустрічі сторони також акцентували на тому, що розвиток спільного контролю веде до позитивних змін, підвищує ефективність та результативність пропускних операцій, покращує рівень безпеки на кордоні та сприяє європейському розвитку України та Молдови.