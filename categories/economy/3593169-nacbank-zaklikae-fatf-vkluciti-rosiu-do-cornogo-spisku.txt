Національний банк України закликає Міжнародну групу з протидії відмиванню брудних грошей (FATF) виключити російську федерацію з числа країн-членів та включити до "чорного списку FATF".

Як передає Укрінформ, про це повідомляє пресслужба НБУ з посиланням на звернення до FATF за підписом голови Національного банку України Андрія Пишного.
Зазначається, що Національний банк України звернувся до Міжнародної групи з протидії відмиванню брудних грошей (Financial Action Task Force on Money Laundering, FATF) із закликом на наступному пленарному засіданні FATF 18–21 жовтня 2022 року розглянути питання та прийняти рішення щодо рф.
Йдеться про звернення до регіональних органів за типом FATF з вимогою припинити членство рф та позбавити її статусу спостерігача в цих органах, а також виключення росії з числа країн-членів FATF та включення її до "чорного списку FATF" (списку юрисдикцій із високим рівнем ризику, на які поширюється заклик до дії).
Як зазначається у зверненні, ці рішення мають бути ухвалені у відповідь на порушення рф основоположних принципів міжнародного права, внаслідок яких виникли істотні загрози безпеці та цілісності фінансової системи світу.
Дії рф прямо свідчать про порушення заборон фінансування тероризму та режиму нерозповсюдження зброї масового ураження, наголосили в НБУ.
"Сьогодні весь світ має беззаперечні докази, що чинний російський режим зневажає та порушує будь-які міжнародно визнані принципи та зобов’язання задля досягнення своїх злочинних цілей. Зокрема, про це було наголошено у спільній заяві лідерів країн Великої сімки від 11 жовтня 2022 року. Незважаючи на міжнародні санкції, рф продовжує співпрацювати з юрисдикціями, включеними до "чорного списку FATF", а також із терористичними організаціями", - йдеться у повідомленні.
У публічних заявах FATF від 4 березня 2022 року та від 17 червня 2022 року зазначено, що дії уряду рф суперечать основним принципам FATF і є грубим порушенням зобов’язань рф, взятих у межах членства в FATF. Однак, рф досі зберігає свій вплив на діяльність FATF: бере участь у засіданнях FATF, у тому числі користується правом вільного виступу на них, отримання доступу до всіх документів та їх коментування.
Членство держави-терориста у FATF ставить під сумнів репутацію цієї організації, створеної на основі принципів міжнародного співробітництва та взаємної довіри, вважають у Нацбанку. За цих умов "повне виключення рф із числа країн-членів FATF є найпринциповішим, найадекватнішим і найбільш вчасним кроком".
Як наголосив регулятор, неприпустимим є затягування та зняття з порядку денного питання щодо внесення рф до "чорного списку FATF" шляхом використання формальних процедурних аргументів та інших можливостей.
Як повідомлялось, FATF у зв’язку з воєнними діями рф проти України припинила участь росії в усіх керівних органах організації та усунула її від будь-яких управлінських рішень.
FATF є міжнародною організацією зі штаб-квартирою у Парижі, її мета - розвиток і впровадження на міжнародному рівні заходів і стандартів з боротьби щодо відмивання грошей. росія приєдналася до FATF у 2003 році.