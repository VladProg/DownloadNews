Від 1 жовтня газ із норвезького шельфу почав транспортуватися до Польщі нещодавно відкритим Балтійським газопроводом (Baltic Pipe).

Про це повідомляє у Твіттері польський оператор газопроводів Gaz-System, передає Укрінформ.
“Це історичний день. Розпочинається транспортування газу по Baltic Pipe”,- йдеться у повідомленні.
У компанії уточнили, що йдеться про постачання газу з комерційною метою.
У Польщі 1 жовтня розпочинається так званий новий газовий рік.
Як повідомлялося, офіційне відкриття газопроводу за участю перших осіб Польщі та Данії відбулося 27 вересня.
Baltic Pipe є спільним проєктом польського та данського операторів газопроводів – компаній Gaz-System та Energinet. Будівництво газогону завершилося в 2022 році, за винятком двох наземних ділянок на території Данії, які планується добудувати в листопаді цього року. До цього часу газопровід використовуватиметься в обмеженому режимі.
Загалом цим трубопроводом планується постачати до Польщі 10 млрд куб. м газу. За інформацією польської нафтогазової компанії PGNiG, у 2023 році можна буде транспортувати щонайменше 6,5 млрд куб. м газу. У 2024 році обсяги поставок зростуть ще на 1 млрд куб.м. газу.
Baltic Pipe, фактично, замінить Ямальський газопровід, яким до Польщі упродовж кількох десятиліть постачалося з росії щороку близько 10 млрд куб. м газу. У квітні 2022-го російський Газпром в односторонньому порядку припинив поставки газу до РП, попри те що газовий контракт між країнами мав діяти до кінця року. Перед цим польська компанія PGNiG відмовилася платити за російський газ у рублях.
З 2023 року Польща не купуватиме газ у росії.
Фото: Maria Tuxen Hedegaard / Energinet