Фонд гарантування вкладів фізичних осіб цього тижня виставляє на продаж активи 12 банків на загальну суму 8,7 млрд грн.

Як передає Укрінформ, про це повідомляє пресслужба ФГВФО.
"Протягом поточного тижня (04 – 08 вересня 2023 року) запланований продаж активів 12 банків, що ліквідуються Фондом гарантування вкладів. Початкова ціна реалізації усіх лотів становить 8 719,7 млн грн", - ідеться в повідомленні.
Із них на суму 8 006,7 млн грн виставлено на продаж права вимоги за кредитами, на 671,0 млн грн – об’єкти нерухомого майна, земельні ділянки та інші основні засоби.
Крім того, дебіторська заборгованість перед банками виставлена на продаж за 20,1 млн грн, цінні папери торгуватимуться за 22,0 млн грн.
Як повідомляв Укрінформ, за січень-липень 2023 року сума успішних торгів з продажу активів банків, що ліквідуються Фондом гарантування вкладів, перевищила 3,6 млрд грн, з яких у липні - 545,3 млн грн.