Верховна Рада ухвалила у першому читанні законопроєкт про заборону продажу сигарет у дьюті-фрі.

Про це повідомив народний депутат Ярослав Железняк у Телеграмі, передає Укрінформ.
За проєкт закону "Про внесення змін до Митного кодексу України та інших законів України щодо протидії незаконному обігу тютюнових виробів" (№9315) у першому читанні проголосували 237 депутатів.
Документ пропонує заборонити на час дії воєнного стану поміщення та продаж у магазинах безмитної торгівлі (дьюті-фрі) тютюнових виробів, що виробляються в Україні.
Крім того, пропонується заборонити продаж у дьюті-фрі за однією розрахунковою операцією в обсязі, що перевищує 40 сигарет, або 10 сигар чи 20 сигарил, а також встановити адміністративну відповідальність за порушення заборони.
"Думаю, пару мільярдів до бюджету це рішення точно має принести, коли реалізуємо в цілому", - зауважив Железняк, який є одним із авторів законодавчої ініціативи.
Як повідомлялося, тимчасова слідча комісія (ТСК) Верховної Ради з питань незаконного обігу тютюнових виробів ініціювала заборону на виробництво і продаж сигарет для дьюті-фрі через виявлені порушення законодавства.
За інформацією ТСК, останнім часом спостерігалася тенденція, коли на наземних конкретних пунктах пропуску на один чек купувалося в середньому 30-35 пачок сигарет, а на інших - тільки 5-7. При тому, що в ЄС можна провезти лише 2 пачки.
Під час перевірки кількості реалізованих пачок сигарет у дьюті-фрі у митному режимі "реекспорт" виявилося, що тільки за одним оператором може спостерігатися зниження продажу до 157 тис. пачок.