Кабінет Міністрів на засіданні 16 вересня прийняв рішення виділити 35 млн грн для фінансування затверджених заявок на створення нових садів та теплиць.

Як повідомляє кореспондент Укрінформу, про це заявив Прем‘єр-міністр України Денис Шмигаль під час засідання уряду.
«Сьогодні уряд виділяє ще 35 млн гривень для фінансування вже затверджених заявок щодо створення нових садів та теплиць. Далі ці кошти конвертуються в нові робочі місця, податки, нові товари та більш стійку економіку», - сказав Прем‘єр.
Він наголосив, що програма «єРобота» в межах якої можна отримати кошти на створення нового саду чи тепличного господарства буде продовжена наступного року.
За словами Шмигаля, ця програма разом із програмами пільгового кредитування стане одним із основних інструментів підтримки малого та середнього бізнесу.
Як повідомлялося, українці з 1 липня можуть у застосунку «Дія» подавати заявки на участь у проєкті «єРобота». «єРобота» — це шість програм, які дадуть змогу створити десятки тисяч бізнесів і сотні тисяч робочих місць. Зокрема, перша програма передбачає гранти до 250 тис. грн на будь-який мікробізнес. Друга — гранти до 8 млн на розширення та створення підприємств у сфері переробки. Третя і четверта програми — гранти на висадку садів (до 400 тис. грн за 1 га) і будівництво теплиць (до 7 млн грн). П’ята програма — це гранти для стартапів у сфері ІТ. Шоста — гранти на здобуття нових навичок у сфері інформаційних технологій.