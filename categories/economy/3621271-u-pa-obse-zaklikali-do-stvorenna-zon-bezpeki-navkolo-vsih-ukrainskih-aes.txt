Навколо усіх українських атомних електростанцій за сприяння МАГАТЕ мають бути створені зони безпеки.

Як передає кореспондент Укрінформу, про це заявила віцепрезидентка Парламентської асамблеї ОБСЄ Ірен Хараламбідес (Кіпр) під час засідання Асамблеї у Варшаві.

“Будь-який ядерний інцидент матиме катастрофічні наслідки для екології, економіки та людей. Я закликаю до негайного створення зон безпеки навколо усіх атомних електростанцій та вітаю пряме залучення МАГАТЕ у цьому плані", - сказала Хараламбідес у ході сесії, присвяченій економічній та екологічній безпеці.
Віцепрезидентка ПА ОБСЄ наголосила, що російська війна проти України напряму сильно підриває екологічну та економічну безпеки в усьому регіоні, а екологічні наслідки російського вторгнення є величезними. Вона вказала на оцінки українського уряду, згідно з якими екологічні втрати оцінюються у близько 36 млрд дол. і продовжують зростати.
"Війна в Україна також загрожує унікальному українському біорізноманіттю, яке становить близько 35% усього європейського біорізноманіття", - додала Хараламбідес.
Вона відзначила і той факт, що внаслідок бойових дій в Україні знищено близько 3 млн гектарів лісу.
"Атаки російських військ проти об’єктів водопостачання призвели до того, що близько 1,4 млн українців не мають доступу до питної води, а 4,7 млн людей мають обмежений доступ до води", - заявила віцепрезидентка ПА ОБСЄ.
Як повідомляв Укрінформ, у Варшаві в четвер розпочалося 20-те осіннє засідання Парламентської асамблеї ОБСЄ, яке триватиме до 26 листопада. Питання загарбницької війни рф проти України буде в центрі уваги депутатів країн-учасниць ОБСЄ.
Участь у зустрічі беруть близько 200 парламентаріїв з 52 країн. Польща не видала віз російській делегації, яка мала намір взяти участь у Парламентській асамблеї ОБСЄ у Варшаві.