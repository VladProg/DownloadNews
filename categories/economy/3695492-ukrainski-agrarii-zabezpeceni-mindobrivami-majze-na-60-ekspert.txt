Станом на середину квітня 2023 року українські аграрії забезпечені мінеральними добривами майже на 60%.

Про це сказав заступник голови Всеукраїнської аграрної ради Денис Марчук під час брифінгу в Медіацентрі Україна – Укрінформ.
"Ціна мінеральних добрив почала трошки просідати. Якщо місяць назад ми констатували забезпеченість (добривами-авт.) товаровиробників у межах 30-40%, то зараз уже - до 60% від потрібних норм", - заявив він.
Марчук додав, що рівень забезпеченості добривами залишається все ще недостатнім і це матиме вплив на врожайність у 2023 році.
За його словами, вирішити цю проблему можна лише забезпечивши українських сільгосптоваровиробників коштами, у тому числі шляхом пільгового кредитування. Марчук наголосив, що програма "Доступні кредити 5%-7%-9%" вже працює, проте аграріям потрібно збільшити ліміт кредитування. Наразі для аграріїв встановлено ліміт 90 млн грн, але цього недостатньо.
Як повідомляв Укрінформ, українські малі та середні сільгосптоваровиробники можуть отримати мінеральні добрива для весняної посівної у межах проєкту, що впроваджується програмою USAID з аграрного та сільського розвитку (АГРО) у співпраці з Міністерством аграрної політики та продовольства України.