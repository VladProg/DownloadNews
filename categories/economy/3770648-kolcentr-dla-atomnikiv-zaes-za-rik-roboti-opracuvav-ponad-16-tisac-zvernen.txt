Працівники колцентру для атомників, що залишилися на тимчасово окупованій території, за рік роботи опрацювали 16,5 тис. звернень.

Як передає Укрінформ, про це повідомляє НАЕК "Енергоатом" у Фейсбуці.
"Працівниці відділу колдоговірного регулювання та соціальних питань виконавчої дирекції з персоналу ДП «НАЕК «Енергоатом» спільно із фахівцями Запорізької АЕС вже дали відповідь на близько 16,5 тис. запитань, озвучених телефоном або надісланих на електронну пошту", - йдеться у повідомленні.
Зазначається, що статистика не враховує звернення, надіслані через соцмережі.
Найбільше звернень - майже 6,9 тис. - стосувалися оформлення відпустки. Щодо режиму роботи та змін у робочому графіку надійшло понад 1,8 тис. питань, отримання матеріальної допомоги – майже тисяча звернень.
По 900 звернень стосувалися переходу працівників ЗАЕС на вимушений простій та фінансових питань.
Як повідомлялося, 6 жовтня 2022 року Енергоатом запустив колцентр для консультативної допомоги працівникам компанії, які опинилися на тимчасово окупованій Росією території.