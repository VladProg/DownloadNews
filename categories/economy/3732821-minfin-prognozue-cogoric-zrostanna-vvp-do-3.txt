Міністерство фінансів розраховує, що зростання економіки за результатами 2023 року становитиме до 3%.

Як передає Укрінформ, про це у Фейсбуці повідомив міністр фінансів Сергій Марченко.
"Уряду України вдалось стабілізувати економічну та фінансову ситуацію: маємо контрольовані бюджетні показники та стабільні податкові надходження, зниження рівня інфляції з 26,6% у травні минулого року до 15,3% у травні 2023 року, зростання ВВП за результатами року очікується на рівні до 3%", - йдеться в повідомленні.
На переконання Марченка, аби пришвидшити відновлення та якнайшвидше перемогти у війні, держава потребує іноземних інвестицій вже зараз. І страхування воєнних ризиків є надзвичайно важливим для залучення в Україну великого приватного сектору.
"Нещодавно Європейська комісія оголосила пропозицію надати Україні 50 млрд євро протягом наступних 4 років. Це потужний сигнал підтримки, за що ми дуже вдячні. Ми очікуємо, що країни G7 також долучаться до фінансування у наступному році", - наголосив міністр.
Як повідомляв Укрінформ, місія МВФ підтвердила очікування більш потужного економічного відновлення в Україні й покращила прогноз зростання українського ВВП України до «плюс» 1-3% в умовах невизначеності, пов’язаної з війною.