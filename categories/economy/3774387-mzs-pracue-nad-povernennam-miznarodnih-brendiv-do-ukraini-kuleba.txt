Міністерство закордонних справ України працює над відновленням роботи міжнародних компаній, які призупинили свою діяльність в Україні після початку повномасштабного російського вторгнення.


Про це міністр закордонних справ Дмитро Кулеба повідомив в інтерв'ю Наталії Мосейчук, передає Укрінформ.
Він зауважив, що ідеться про «всі базові бренди», зокрема IKEA, H&M і Zara.
«Чим більше тут працюватиме міжнародного бізнесу, тим більше впевненості в перемозі України це додаватиме, тим більше люди, які живуть в Україні, можуть отримувати якісні товари, послуги і їжу. Так, це теж наша робота (робота Міністерства закордонних справ - ред.)», - заявив Кулеба.
Очільник МЗС розповів, як вдалося повернути McDonald’s. Він розмовляв з держсекретарем США Ентоні Блінкеном та вкінці запитав: «Тоні, а що це за ставлення таке до нас?», говорячи про призупинення роботи мережі ресторанів. Кулеба закликав американського посадовця сприяти відновленню роботи McDonald’s.
«Присутність McDonald’s у будь-якій країні - це сигнал інвесторам, що тут можна працювати», - пояснив глава української дипломатії та додав, що це також допомагає забезпечити робочі місця.

Нагадаємо: шведська компанія H&M оголосила, що планує поступово знову відкрити більшість своїх магазинів в Україні з листопада цього року.