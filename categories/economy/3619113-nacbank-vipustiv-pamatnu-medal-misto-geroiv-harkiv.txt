Національний банк України випустив пам’ятну медаль «Місто героїв - Харків» - голова НБУ Андрій Пишний вручив її Харківському міському голові Ігорю Терехову.

Про це повідомила в Телеграмі пресслужба міськради, передає Укрінформ.
Пишний зазначив, що з перших годин повномасштабної війни Харків прийняв на себе один із найжорстокіших ударів і гідно тримає його донині.

«Місто живе, дихає на повні груди навіть попри те, що удари та обстріли не припиняються і у нас попереду, напевно, одна з найбільш драматичних зим, які коли-небудь переживала Україна. Немає жодних сумнівів у тому, що Харків встоїть. І я хочу віддати вам належне і сказати дякую за ці дев’ять місяців, за вашу гідність, прагнення до свободи і здатність боротися», - підкреслив голова Нацбанку.
Своєю чергою Терехов зазначив, що отримана відзнака є заслугою усіх харків’ян.
«Я дуже вдячний усім харків’янам, усім нашим героям – вчителям, лікарям, працівникам комунальних служб, волонтерам - усім, хто як єдина, дружна родина відстоює свій рідний Харків і всю Україну», - сказав міський голова.
Як повідомлялося, 21 листопада Національний банк презентував першу пам’ятну медаль із серії - “Херсон – місто героїв”.