Третина українців очікують покращення економічної ситуації в країні та власного добробуту наступного року.

Про це свідчать результати опитування, проведені соціологічною групою «Рейтинг», передає Укрінформ.
Так, за даними опитування, 59% українців відчули погіршення власного економічного становища за останні пів року, у 35% - воно не змінилось, лише 6% відчули покращення. Оцінки становища в Україні загалом гірші: 75% відчули погіршення, 14% - говорять про відсутність змін, 8% - про покращення.
Попри це, говорячи про економіку країни у майбутньому, респонденти мають більше позитивних сподівань: 35% очікують покращення, 28% - думають, що нічого не зміниться, 26% очікують погіршення.
Щодо особистої ситуації – то 31% сподіваються, що наступного року їхнє особисте економічне становище покращиться, 39% вважають, що воно не зміниться, 17% – мають песимістичні погляди щодо цього.
Як зазначають соціологи, хоча кількість тих, хто відчував покращення, у динаміці не збільшилась, однак порівняно з ситуацією рік тому, негативні оцінки дещо зменшились (з 75% у липні 2022 до 59% зараз) за рахунок збільшення категорії тих, хто констатує відсутність змін. Так само знизились і негативні оцінки становища в Україні (з 36% до 26%) разом зі збільшенням кількості тих, хто не помітив змін. Також в питанні майбутніх очікувань і щодо себе, і щодо країни спостерігається збільшення кількості тих, хто очікує стабільності та зменшення тих, хто очікує погіршення.
Згідно з опитуванням, кращі оцінки стану власного економічного становища спостерігаються серед мешканців заходу, молодших респондентів, тих, хто працює, та особливо тих, хто знайшов нову роботу. Майже такі ж тенденції і щодо оцінки майбутнього. Натомість в оцінках економіки України не помітно особливих різниць в демографічних групах, вказали соціологи.
Опитування проведено 1-2 червня методом телефонних інтерв'ю з використанням комп'ютера. У ньому взяли участь 1000 респондентів віком від 18 років в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок.
Вибірка репрезентативна за віком, статтю і типом поселення. Помилка репрезентативності дослідження з довірчою імовірністю 0,95: не більше 3.1%.