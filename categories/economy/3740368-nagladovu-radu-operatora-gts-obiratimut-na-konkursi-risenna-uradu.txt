Уряд включив ТОВ «Оператор ГТС України» до переліку компаній, де відбір незалежних членів наглядових рад відбувається за результатами конкурсу із залученням рекрутерів.

Відповідну постанову було ухвалено на засіданні Кабінету Міністрів 25 липня, повідомляє Укрінформ із посиланням на пресслужбу Мінекономіки.
Зазначається, що призначення членів наглядової ради буде відбуватися через Комітет з призначення керівників особливо важливих для економіки підприємств із залученням міжнародних партнерів.
Так, згідно з чинним законодавством, на період дії воєнного стану не проводиться конкурсний відбір керівників, голів виконавчих органів та членів наглядових рад суб’єктів господарювання державного сектору економіки. Але є окремий перелік винятків для держпідприємств, на яких ця заборона не поширюється. Тепер до цього переліку увійшло й ТОВ «Оператор ГТС України».
Як пояснили в міністерстві, це дає змогу провести прозорий конкурс із відбору членів наглядової ради компанії, що у свою чергу забезпечить їх незалежність та відповідатиме принципам корпоративного управління Організації економічного співробітництва та розвитку.
«Попри війну, уряд крок за кроком впроваджує принципи корпоративного управління в державних компаніях. <...> наявність незалежної наглядової ради покращує рівень довіри до підприємства, робить підприємства більш привабливими для інвестування», - прокоментував заступник міністра економіки Олексій Соболев.
Як повідомлялось, уряд узяв на себе зобов’язання щодо призначення наглядової ради ТОВ «Оператор ГТС України» до жовтня 2023 року. Це передбачено меморандумом з МВФ і є одним із структурних маяків документа. Також призначення наглядової ради передбачене в меморандумі між Україною та ЄС про макрофінансову допомогу.
ТОВ «Оператор ГТС України» - природна монополія, яка забезпечує транспортування природного газу споживачам України та країн Європейського Союзу. Компанію було створено в 2019 році з метою виконання зобов’язань перед Енергетичним Співтовариством щодо забезпечення незалежності оператора газотранспортної системи України.
Починаючи з 1 січня 2020 року, ОГТСУ є сертифікованим оператором газотранспортної системи України.
Фото: tsoua.com