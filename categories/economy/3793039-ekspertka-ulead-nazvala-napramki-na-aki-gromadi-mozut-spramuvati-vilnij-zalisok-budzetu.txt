Громади можуть витрачати вільний залишок бюджету лише на певний перелік напрямів.

Про це йшлося на інформаційній сесії для місцевих громад, під час якої команда Регіонального офісу U-LEAD у Харківській області відповіла на запитання представників фінансових органів, повідомляє Укрінформ із посиланням на сайт Програми «U-LEAD з Європою».
За словами радниці із питань муніципальних фінансів та управління офісу Марини Гончаренко, серед найгостріших тем, які турбують органи місцевого самоврядування, — обмеження переліку напрямів спрямування вільних залишків місцевих бюджетів в умовах воєнного стану.
«У 2024 році вільні залишки коштів місцевих бюджетів та залишки коштів спеціального фонду місцевих бюджетів (крім власних надходжень бюджетних установ та субвенцій з інших бюджетів, а також коштів місцевих внутрішніх та зовнішніх запозичень), які утворилися на кінець бюджетного періоду, спрямовуються за рішеннями відповідних місцевих рад (військових адміністрацій) виключно на напрями, які передбачені п. 22-8 Прикінцевих положень Бюджетного кодексу України”, - сказала вона.
Цей перелік включає, зокрема, оплату праці з нарахуваннями працівників бюджетних установ; придбання медикаментів та перев’язувальних матеріалів; забезпечення продуктами харчування; оплату комунальних послуг та енергоносіїв; обслуговування та погашення місцевого боргу; соціальне забезпечення; створення умов для лікування, відновлення та реабілітації постраждалих унаслідок збройної агресії РФ; заходи та роботи з територіальної оборони та мобілізаційної підготовки.
Крім того, йдеться про підтримку сил безпеки та оборони; проєктування, будівництво, ремонт захисних споруд цивільного захисту (сховищ, протирадіаційних укриттів), споруд подвійного призначення та облаштування приміщень, які плануються до використання для укриття населення; будівництво фортифікаційних споруд; платежі, пов’язані з виконанням гарантійних зобов’язань Автономної Республіки Крим, обласної ради чи міської територіальної громади (з можливістю передачі таких коштів іншому місцевому бюджету).
«Хочу звернути увагу громад, що один з напрямів спрямування вільних залишків – обслуговування та погашення місцевого боргу – стосується саме обслуговування та погашення загальної суми боргових зобов'язань громади з повернення отриманих та непогашених кредитів (позик) станом на звітну дату, що виникають унаслідок місцевого запозичення, однак не стосується кредиторської заборгованості», - наголосила Гончаренко.
Вона відповіла на нагальні питання, як-от про використання додаткових 4% ПДФО, міжбюджетні трансферти, зокрема розподіл додаткової дотації на виконання повноважень ОМС, індексацію доходів у 2024 році, законодавчо встановлені механізми фінансової підтримки національної безпеки та оборони з місцевих бюджетів.
Радниця надала роз’яснення щодо форми подання прогнозних показників місцевих бюджетів на 2025-2026 рр., планування мінімального податкового зобов’язання та реалізації чинних законодавчих вимог до оприлюднення бюджетної інформації.
Як повідомлялося, Президент підписав Закон «Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України», який визначає, куди громади можуть спрямовувати вільні залишки місцевого бюджету в умовах воєнного стану.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.