Із реєстрів учасників небанківського фінансового ринку в березні виключено 37 установ.

Про це повідомляє пресслужба Національного банку України, передає Укрінформ.

«Із реєстрів виключено 37 учасників ринку небанківських фінансових послуг: 12 фінансових компаній, п'ять ломбардів, дві кредитні спілки та п'ять лізингових компаній виключено з реєстрів добровільно, а інші 7 фінансових компаній, 5 страховиків та одна лізингова компанія – примусово», - йдеться в повідомленні.
Загальна кількість учасників небанківського фінансового ринку в березні зменшилася з 1 384 (станом на 28 лютого) до 1 347 (станом на 31 березня).
За інформацією НБУ, станом на 31 березня на небанківському ринку працювали 110 страховиків non-life (у лютому було 115) та 12 life-страховиків (кількість не змінилася), один страховик зі спеціальним статусом, 171 ломбард (було 176), 157 кредитних спілок (було 159), 89 лізингових компаній (було 95), 682 фінансові компанії (було 701), 58 страхових брокерів (кількість не змінилася) та 67 колекторських компаній (кількість не змінилася).
Як повідомлялося, за минулий рік кількість небанківських фінансових установ в Україні скоротилася на 422 одиниці, переважно через вихід з ринку фінансових компаній та кредитних спілок.