Кабінет Міністрів оновив Типове положення про про територіальну комісію з питань узгодження заборгованості з різниці в тарифах (між економічно обгрунтованим і встановленим), перенісши дату врегулювання такої заборгованості.

Як передає Укрінформ, про це повідомляє Міністерство розвитку громад і територій.
"Кабінет Міністрів України вніс зміни до Типового положення про територіальну комісію з питань узгодження заборгованості з різниці в тарифах, який дозволить відновити роботу таких комісій в регіонах. Відповідну постанову уряд прийняв на засіданні 30 вересня", - йдеться у повідомленні.
Зазначається, що врегулюванню підлягатиме заборгованість перед надавачами комунальних послуг, що утворилася станом на 1 липня 2022, а в подальшому для підприємств теплокомуненерго — щоквартально протягом дії воєнного стану.
Крім того, до складу комісії обов'язково включатимуться представники НКРЕКП та Держаудитслужби, а розрахунки обсягів заборгованості з різниці в тарифах, подані надавачами послуг, будуть оприлюднюватися на сайтах обласних та Київської міської військових адміністрацій, а також НКРЕКП.
У Мінрегіоні повідомили, що на основі сум, які будуть визначені територіальними комісіями, міністерство розробить порядок та умови надання субвенції з держбюджету на 2022 рік.
Як повідомлялося, у серпні Президент України Володимир Зеленський підписав закон "Про особливості регулювання відносин на ринку природного газу та у сфері теплопостачання під час дії воєнного стану та подальшого відновлення", який забороняє збільшувати тарифи на тепло та гарячу воду для населення.
У грудні 2021 року Кабінет Міністрів затвердив порядок надання громадам субвенції на погашення різниці між встановленими та ринковими тарифами на комунальні послуги. Врегулюванню підлягала заборгованість станом на 1 червня 2021 року.