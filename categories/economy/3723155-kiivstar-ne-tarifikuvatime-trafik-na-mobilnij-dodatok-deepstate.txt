Національний телеком-оператор «Київстар» надає можливість своїм абонентам без тарифікації спостерігати за оновленнями з фронту в додатку DeepStateMap.

Про це Укрінформу повідомили у пресслужбі Київстару.
У компанії зазначили, що додаток за своїми можливостями не поступається функціоналу сайту та дозволяє дізнатися про актуальну ситуацію на фронті, а також побачити приблизне розташування російських підрозділів, що може бути важливим для українських громадян на тимчасово окупованих територіях.
"Вся інформація на онлайн карті заснована на відкритих даних, уважно перевіряється та підтверджується перед оновленням. Автори проєкту в цілях безпеки українських військових публікують оновлення не одразу, а через деякий час", - йдеться у повідомленні.

У Київстарі зауважили, що при користуванні додатком із мобільним інтернетом мегабайти із рахунків абонентів не списуються.
Додаток DeepStateMap був запущений у березні цього року і ним користується більш як 150 тис. людей. Він долучився до цілого ряду соціально корисних сервісів, якими можуть користуватись абоненти Київстару без оплати трафіку. Серед таких додатків також Дія, Helsi.me, додаток Укрзалізниці та сайт МОЗ України.
Київстар – найбільший український оператор електронних комунікацій, що станом на березень 2023 року обслуговував 24,3 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектру мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. У 2022 році компанія виділила понад 130 млн грн допомоги на гуманітарні потреби суспільства і надала абонентам безкоштовних послуг і бонусів у еквіваленті 577 млн грн.