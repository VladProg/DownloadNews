51% українських працівників готові перепрофілюватися заради працевлаштування. Кожен десятий уже здобуває нову професію.

Про це йдеться в пресрелізі кадрового порталу grc.ua, що є в розпорядженні Укрінформу.
«Більшість українських спеціалістів, не знаходячи роботу у своїй професії, або вже здобувають нову професію, або планують це зробити найближчим часом. Третина опитаних готова перейти у робітничу професію, аби мати роботу й отримувати зарплату», - йдеться в повідомленні.
Так, за даними опитування, сьогодні готові перепрофілюватися 51% українських спеціалістів для того, аби мати роботу та отримувати зарплату. Вже здобувають нову професію 9,4% опитаних. Кожен десятий (10,6%) має намір здобути ту професію, про яку давно мріяв, але продовжував працювати за іншим профілем заради зарплати.
Як зауважують дослідники, наразі офісні співробітники, які частіше за інших стикаються з проблемами під час працевлаштування, готові перейти у робітничу професію, аби мати роботу та отримувати зарплату. Про такий намір заявили 35% опитаних. Ще чверть (26,1%) готові працювати «руками» для підробітку, не змінюючи основної професії. Вже змінили професію через те, що не змогли знайти роботу за спеціальністю, 4,3% українців.
Серед найбільш прийнятних професій для тих, хто залишає офісну роботу, українці назвали комплектувальника, водія, фермера, садівника, городника, а також кухаря та спеціаліста бьюті-сфери.
Як повідомлялося, за урядовою програмою «єРобота» вже надійшло понад 11,5 тис. заявок на отримання грантів від підприємців і людей, що прагнуть відкрити чи розширити власну справу. Проєкт «єРобота» включає 6 грантових програм, спрямованих на стимулювання підприємницької діяльності. Зокрема, це програми мікрогрантів на відкриття чи розвиток власного бізнесу, грантів на створення й розвиток переробних підприємств, закладки саду та виноградарства, тепличного господарства, підтримки ІТ-стартапів та старту в ІТ-сфері.