Через пункт пропуску «Угринів – Долгобичув» не пропускатимуть порожні цистерни, які попередньо не очистили.

Про це Державна служба України з безпеки на транспорті повідомила у Фейсбуці, передає Укрінформ.
«За умовою польської сторони, порожні неочищені цистерни через пункт пропуску «Угринів – Долгобичув» — ПРОПУСКАТИСЯ НЕ БУДУТЬ», – зазначили у відомстві.
В Укртрансбезпеці закликають перевізників ADR (небезпечних вантажів) планувати господарську діяльність з урахуванням вказаної інформації.
Наголошується, що рух порожніх вантажівок на виїзд з України через «Угринів – Долгобичув» буде відкритий з 01:00 понеділка, 4 грудня.
Як повідомляв Укрінформ, із 4 грудня пункт пропуску на українсько-польському кордоні «Угринів – Долгобичув» відкриється для руху на виїзд з України порожніх вантажівок, зокрема цистерн, масою від 7,5 тонн.
Працюватиме пункт у тестовому режимі, реєструватися в чергу на перетин кордону не потрібно.