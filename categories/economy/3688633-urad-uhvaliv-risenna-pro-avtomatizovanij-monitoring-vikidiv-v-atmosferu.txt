Кабінет Міністрів затвердив порядок запровадження обовʼязкових автоматизованих систем контролю викидів забруднюючих речовин.

Як передає Укрінформ, про це повідомив у Телеграмі представник уряду у Верховній Раді Тарас Мельничук.
«Встановлено єдиний механізм запровадження обовʼязкових автоматизованих систем контролю викидів забруднюючих речовин та здійснення автоматизованих інструментально-лабораторних вимірювань параметрів викидів забруднюючих речовин від організованих стаціонарних джерел викидів», – зазначив Мельничук.
За його словами, передбачається, що збір, обробка та аналіз переданих даних від автоматизованих систем контролю викидів забруднюючих речовин в атмосферу буде здійснюватися за допомогою Єдиної екологічної платформи «ЕкоСистема».
Як повідомлялося, торік Верховна Рада оновила закон «Про охорону атмосферного повітря», змінивши алгоритм взаємодії держави, бізнесу та громадськості у питаннях видачі дозволів на викиди та контролю за забрудненням повітря.