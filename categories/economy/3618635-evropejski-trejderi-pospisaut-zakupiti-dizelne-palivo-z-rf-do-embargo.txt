З наближенням заборони на імпорт до ЄС російського дизельного палива, європейські трейдери поспіхом намагаються закупити якомога більше дизеля.

Як повідомляє Укрінформ, про це пише Reuters.

“Європейські трейдери поспішають заповнити баки у регіоні російським дизелем до того, як у лютому набуде чинності ембарго ЄС, оскільки альтернативні ресурси залишаються обмеженими”, - йдеться у матеріалі.

Зазначається, що відвантаження російського дизпалива для регіону Амстердам-Роттердам-Антверпен між 1 та 12 листопада зросло до 215 000 барелів на день, що на 126% більше, ніж у жовтні.
“Хоча залежність Європи від російського пального зменшилася із понад 50%, як було до вторгнення москви до України у лютому, росія досі є найбільшим постачальником дизельного палива для континенту”, - стверджує Reuters.

За словами експертів, дизельне паливо, яке країни ЄС імпортуватимуть після заборони російського, походитиме переважно із США, а також країн Близького сходу та Індії.

Нагадаємо: у рамках чинних санкцій, у лютому ЄС заборонить імпортувати російські нафтопродукти, а в грудні - сиру нафту.