У Польщі вже посилено контроль за українськими перевізниками, особливо це робиться на під’їзних шляхах до пунктів пропуску, де відбувається блокада кордону.

Про це повідомив в суботу під час пресконференції у контрольному пункті Вєжховіска Люблінського воєводства міністр інфраструктури Польщі Альвін Гаядур, передає Укрінформ.
“Цей контроль вже посилено”,- заявив Гаядур.
Міністр додав, що на нещодавній зустрічі з представниками комітету захисту польських перевізників і працедавців транспорту він разом з керівниками інших служб задекларував, що “комплексний контроль” буде посилено в основному на під’їзних шляхах до пунктів пропуску, де триває блокада. Взамін за це перевізники раніше пообіцяли не посилювати блокаду кордону.
Міністр повідомив, що перевірка, в якій поряд з дорожньою інспекцією також братимуть участь поліція, прикордонники та митники, відбуватиметься в місцях обслуговування подорожуючих (MOP) і на паркінгах.
Гаядур поінформував, що за 11 місяців цього року польські дорожні інспектори перевірили близько 15 тис. вантажівок, які належать українським перевізникам, і виявили 9,4 тис. порушень. Відтак, було накладено штрафів на суму 1,8 млн злотих (близько 17 млн грн).
Своєю чергою заступник глави МВС Польщі Бартош Гродецький висловив сподівання, що вже в найближчий понеділок на пункті пропуску “Угринів-Долгобичув” українська сторона відкриє додаткову смугу для руху, якою пусті вантажівки поза електронною чергою повертатимуться до Польщі.
Як повідомляв Укрінформ, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава-Руська”, “Дорогуськ - Ягодин”. Серед основних вимог – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
23 листопада польські аграрії долучилися до протесту місцевих перевізників і, висуваючи свої вимоги, розпочали блокування руху вантажного транспорту на пункті пропуску «Медика – Шегині» поблизу Перемишля.
За даними Держприкордонслужби, станом на ранок 2 грудня на українсько-польському кордоні і у чергах на в’їзд в Україну перебувало близько 2400 вантажних транспортних засобів.