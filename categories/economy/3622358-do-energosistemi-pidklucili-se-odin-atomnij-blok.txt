До енергосистеми України підключили ще один атомний блок, однак дефіцит від потреби споживання становить 25%.

Як передає Укрінформ, про це НЕК "Укренерго" повідомляє в Телеграмі.
"​​Енергетики продовжують відновлювати енергосистему. Станом на 11:00 введено в роботу ще один атомний блок, збільшується потужність до планового рівня на інших. Таким чином, виробники електроенергії зараз покривають близько 75% потреб споживання. Проте ще 25% електроенергії все ще залишаються в дефіциті, тому сьогодні на всій території України діє режим обмеження споживання", - ідеться у повідомленні.
В Укренерго звернули увагу, що компанія більше не зазначає, які саме види відключень, аварійні чи планові, будуть застосовані, відтепер це вирішують обленерго.
"Зараз ми змінили тактику і доводимо до обленерго не те, на скільки мегават треба обмежити споживання в кожній області, а навпаки, яким є ліміт споживання в області", - зазначив голова правління Володимир Кудрицький в ефірі телемарафону "Єдині новини".
Тобто диспетчери обленерго отримують показник споживання для області, перевищувати який не можна. Схему відключень, яка дозволить дотримуватися встановленої норми споживання, кожне обленерго складає самостійно.
"Нагадуємо, що зараз кожен українець, в будинок якого повернулось світло, може допомогти швидше повернути його іншим, просто заощадливо споживаючи електроенергію. Це дозволить менше застосовувати обмеження, спрямовані на попередження аварій, а також дасть змогу енергетикам зосередитися на ремонтах пошкоджених об’єктів, від яких залежить живлення цілих областей", - зауважили в Укренерго.
Як повідомляв Укрінформ, ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі.
За словами Президента Володимира Зеленського, станом на 25 листопада в Україні вдалося вдвічі скоротити кількість вимушених відключень світла абонентам для стабілізації енергетичної системи. Зокрема 23 листопада 12 мільйонів абонентів були без світла, а 25 листопада - шість мільйонів.
Фото ілюстративне: Енергоатом