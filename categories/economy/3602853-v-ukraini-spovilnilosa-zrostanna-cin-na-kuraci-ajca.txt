Роздрібні ціни на курячі яйця з 21 жовтня по 27 жовтня зросли на 4 відсоткові пункти, тоді як за попередній тиждень ціни зросли на 9 відсоткових пунктів.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що на тендерах по закупці курячих яєць торговельними мережами також сповільнюється зростання цін. Середня закупівельна ціна, за якими торговельні мережі купували яйця 20 жовтня становила 59,6 грн за десяток (+3 відсоткові пункти до ціни 13.10). Станом на 27 жовтня ціна становить 60,1 грн за десяток, що на 1 в.п. вище ціни минулого тижня.
«Орієнтовно до кінця року посадять як мінімум +6,5 млн шт. птиці, що на 35-40% більше у порівнянні до поголів’я вересня. Від моменту посадки до старту повноцінного знесення яєць проходить 150 днів (5 місяців). То ж, можемо очікувати зниження ціни до економічно обґрунтованої. Ми вийшли на цінове плато, а коли збільшиться поголів’я курей-несучок, очікуємо на зниження ціни», - розповів перший заступник міністра аграрної політики та продовольства Тарас Висоцький.
У Мінагрополітики пояснюють, що на зростання ціни вплинув сезонний попит, значне скорочення поголів’я курей та падіння виробництва, через військові дії підприємства значно скоротили або взагалі припинили свою діяльність. Крім цього, через війну було частково призупинено інкубацію яйця для отримання молодняку птиці.
Найбільший відсоток падіння виробництва зафіксований у квітні 2022 року. Тоді було вироблено 3 780 млн шт. яєць що на 17,3% менше за виробництво у квітні 2021 року (4 573 млн шт.). Із травня спад виробництва вийшов на плато, а починаючи з липня падіння незначно пришвидшилось (-0,7 в.п.). У вересні темп падіння зменшився, було вироблено 9 295 млн шт. яєць, що на 15,7% менше, ніж за вересень 2021 року.
Із початку вересня 2022 динаміка цін на яйця зросла з 29,91 грн за 1 десяток в середньому по Україні до 62,01 грн станом на 27 жовтня. При тому найбільший приріст (16% до попереднього тижня) спостерігався 07 жовтня до ціни зафіксованої 30 вересня.
Як повідомляв Укрінформ, Антимонопольний комітет України 20 жовтня розпочав дослідження причин збільшення цін на курячі яйця у вересні - жовтні 2022 року.