Національний банк провів чергові операції з обміну готівкового долара на безготівковий на суму 100 млн дол. США та обміну готівкового євро на безготівковий на суму 20 млн євро.

Як передає Укрінформ, про це повідомляє пресслужба НБУ в Фейсбуці.
"Втретє було проведено операції з системно важливими банками з обміну готівкової валюти на безготівкову. До обміну НБУ запропонував 100 млн дол. США та 100 млн євро", - йдеться в повідомленні.
У Нацбанку зазначають, що в обміну доларів США участь взяли 11 із 14 системно важливих банків, була затребувана майже вся сума. Щодо обміну євро, то участь взяв 1 банк із 14 системно важливих, який обміняв 20 млн євро.
У Нацбанку звертають увагу, що підкріплення Національним банком кас банків готівковою валютою жодним чином не впливає на міжнародні резерви України. Водночас це допомагає банкам задовольнити попит їхніх клієнтів на готівкову валюту, доки не будуть вирішені певні логістичні складнощі під час завезення банками готівкової валюти з-за кордону в умовах повномасштабної війни.
Національний банк готовий і надалі вживати заходів для остаточного вирішення проблеми тимчасової нестачі готівкової валюти.
Як повідомлялося, Національний банк України проводитиме операції з обміну готівкової валюти на безготівкову, доки це буде необхідно, а також рекомендує банкам збільшити обсяги завезення готівкової валюти, щоб унеможливити виникнення подібних труднощів у майбутньому.
Національний банк 7 вересня провів першу операцію з обміну готівкового долара на безготівковий. НБУ запропонував 100 млн дол. США готівкою й фактично вся сума була вибрана банками.