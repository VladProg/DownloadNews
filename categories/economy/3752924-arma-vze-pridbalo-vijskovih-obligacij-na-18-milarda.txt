Національне агентство України з питань розшуку та менеджменту активів (АРМА) придбало військових облігацій на 1,8 млрд грн.

Про це в Укрінформі під час пресконференції щодо Єдиного державного реєстру активів, на які накладено арешт у кримінальному провадженні, повідомила голова АРМА Олена Дума.
"На минулому тижні мною було підписано наказ, відповідно є погодження уряду та інших центральних органів виконавчої влади, щодо закупівлі військових облігації на суму 650 млн грн. Загалом військових облігацій вже придбано на суму майже 1,8 млрд грн", - сказала Дума.

Вона зауважила, що АРМА управляє не тільки активами, а також має ще й іншу функцію - управління грошовими коштами. Дума зазначила, що лише по одному з кейсів на депозитних рахунках Агентства було розміщено арештовані кошти санкційної особи на суму 1,8 млрд гривень.
"Загалом ця сума сягає близько 3 млрд грн", - зауважила Дума.
Як повідомлялось, купівля цінних паперів відбувається за рахунок коштів на депозитному портфелі АРМА, одним з головних джерел наповнення якого є реалізація арештованого майна, у тому числі російського та білоруського походження.
Перше фото: Нацбанк