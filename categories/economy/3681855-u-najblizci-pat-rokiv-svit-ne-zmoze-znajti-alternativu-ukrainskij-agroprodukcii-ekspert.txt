У найближчі п'ять років світ не зможе знайти альтернативу українській аграрній продукції.

Таку думку висловив заступник голови Всеукраїнської аграрної ради Денис Марчук під час брифінгу в Медіацентрі Україна - Укрінформ.
"Ми експортували на досить значні ринки Африки, Азії та Європи. Тому не можна сказати, що світ зможе десь знайти заміну українській продукції за рахунок лише призупинення "зернової угоди". Навіть у найближчі п'ять років цього не буде зроблено", - заявив він.

Марчук зазначив, що саме через це світова спільнота докладає максимальних зусиль для продовження "зернової угоди".
Як повідомлялося, у Стамбулі 17 листопада 2022 року Україна, Організація Об’єднаних Націй і Туреччина домовилися про продовження Ініціативи з безпечного транспортування агропродукції через Чорне море ще на 120 днів. Вона розпочала роботу 22 липня 2022 року, а перше судно з українським продовольством вийшло з порту Одеси 1 серпня. Угода діє до 18 березня 2023 року.
За даними Міністерства оборони Туреччини, з 1 серпня 2022 року по 9 березня 2023 року Україна експортувала "зерновим коридором" 23, 4 млн т агропродукції. При цьому, 40% зерна транспортовано до Європи, 30% - до Азії, 13% - до Туреччини, 12% - до Африки та 5% - до країн Близького Сходу.