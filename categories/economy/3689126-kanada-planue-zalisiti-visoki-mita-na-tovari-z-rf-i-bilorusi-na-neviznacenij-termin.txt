Канада має намір назавжди скасувати дію режиму найбільшого сприяння для росії та білорусі, обклавши імпорт з цих країн високими митами.

Це передбачено у проєкті федерального бюджету Канади, внесеному до парламенту, передає кореспондент Укрінформу.
“Бюджет-2023 пропонує внести зміни до постанови про митні тарифи, на невизначений термін продовживши дію скасування режиму найбільшого сприяння у ставленні до тарифів для російського та білоруського імпорту”, - стверджується у документі.
Як повідомлялося, Канада стала першою країною світу, яка на початку березня минулого року тимчасово скасувала дію режиму найбільшого сприяння торгівлі у рамках СОТ для білорусі та росії. Унаслідок цього, практично увесь імпорт з цих двох країн почав обкладатися митом у 35%. Згодом про скасування цього режиму оголосили також США, Велика Британія та ряд інших тодішніх великих торговельних партнерів росії й білорусі.