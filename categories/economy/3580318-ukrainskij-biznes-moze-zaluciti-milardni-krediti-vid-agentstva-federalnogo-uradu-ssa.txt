Фінансова корпорація розвитку США (DFC) готова кредитувати український бізнес в межах окремих проєктів на суми від 1 мільйона до 1 мільярда доларів на кожен з них.

Як передає Укрінформ, про це повідомляє Урядовий портал.
«У нас знову є гарні новини щодо залучення інвестицій в країну і підтримки українських підприємств за рахунок міжнародних фінансових інструментів. Наразі мова йде про те, що агентство DFC готове кредитувати проєкти в Україні на суми від 1 млн до 1 млрд доларів», - розповів заступник міністра економіки України Олександр Грибан.
Він зауважив, що зазвичай ця компанія підтримує тільки американських інвесторів, які здійснюють інвестиції в різні країни світу. Але заради України вони зробили виключення і готові видавати кредити, навіть в разі, якщо в українському бізнесі не буде представлено американського інвестора.
За словами Грибана, DFC готова підтримувати Україну декількома різними фінансовими інструментами. Крім прямого кредитування, вони готові надавати покриття кредитних ризиків.
«При такому сценарії кредитором для українського позичальника виступає приватний банк, але позичальник купує страховку кредитного ризику у DFC. Таким чином умови за кредитом стають більш вигідними – позичальник отримає нижчу ставку, довший термін залучення грошей і таке інше», - зазначив урядовець.
Крім того, DFC готові страхувати політичні ризики, у межах яких в них є інструмент покриття військових ризиків. Цей інструмент дуже схожий на страховку інвестицій, яку вже узгоджено з Багатостороннім агентством з гарантування інвестицій (MIGA), але ціна буде залежати від конкретних умов того чи іншого бізнес-проєкту.
У Мінекономіки додають, що обмежень на кількість кредитів для українського бізнесу наразі не встановлено.
Як повідомляв Укрінформ, Україна до кінця року очікує надходження анонсованого офіційного фінансування на 12 мільярдів доларів.