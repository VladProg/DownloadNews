Ситуація в енергетичному секторі України складна, проте контрольована, вже відбувається відновлення електропостачання населених пунктів.

Про це заявив міністр енергетики Герман Галущенко під час екстреної селекторної наради, повідомляє Укрінформ із посиланням на пресслужбу Міненерго.
«Ситуація досить складна, але контрольована. Вже маємо відновлення електропостачання як невеликих населених пунктів, так і обласних центрів. Я вдячний усім енергетикам за роботу, яка ведеться. Водночас маємо бути готові до будь-яких подальших дій ворога. Спільно тримаємо наш енергетичний фронт!» - підкреслив Галущенко.
Зазначається, що участь у нараді взяли представники генеруючих компаній, операторів системи розподілу і передачі, газотранспортної системи, ПСГ та газорозподільних мереж, газо- та вуглевидобувних підприємств.
Представники енергетичних компаній поінформували про попередні оцінки наслідків російських обстрілів.
За даними Міненерго, зафіксовано значні пошкодження як об’єктів генерації, так і систем передачі, знеструмлена значна кількість споживачів, у тому числі частково знеструмлено низку обласних центрів.
Учасники наради зазначили, що вже розпочалися ремонтні та відновлювальні роботи на тих об’єктах, де це можливо.
Як повідомлялося, росія 15 листопада здійснила масований ракетний обстріл України, зафіксовано влучання в об'єкти інфраструктури та житлові будинки.
Українська система ППО збила понад 70 ракет із більш ніж 90 запущених росією.