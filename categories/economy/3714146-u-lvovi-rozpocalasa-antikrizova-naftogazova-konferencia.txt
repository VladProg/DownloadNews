У Львові розпочалася Третя антикризова нафтогазова конференція, яка зібрала майже 200 учасників і триватиме два дні.

Про це повідомляє пресслужба Львівської обласної військової адміністрації, передає Укрінформ.
"Сьогодні, 25 травня, у Львові розпочалася ІІI антикризова нафтогазова конференція Ньюфолк НКЦ («Ньюфолк нафтогазовий консультаційний центр» - ред.), яка об’єднала майже 200 учасників з різних регіонів України. Мета заходу – обговорити актуальні питання розвитку видобувного бізнесу: сучасні технології, досвід світових підприємств, виклики, з якими стикнулися нафтогазовидобувні компанії з початку повномасштабного вторгнення", - йдеться у повідомленні.
Під час вітального слова очільник Львівської ОВА Максим Козицький наголосив, що Львівщина є однією з передових областей у видобуванні газу і нафти і зосереджує роботу велика кількість як державних, так і приватних компаній. Навіть в умовах повномасштабної війни Львівщина розвивається в економічному плані та нарощує видобутки.

"Якісна освіта для людей, які прагнуть працювати в компаніях, залучення сучасних технологій і менеджмент у роботі – це три основні аспекти, які у синергії дають змогу досягати результатів, зокрема в енергетичній галузі. Дякую колективам усіх компаній, які продовжують працювати в Україні, сплачують податки та створюють робочі місця. Цінуємо українських підприємців і працюємо над тим, щоб наша область була привабливою також для іноземних інвесторів», – зазначив Козицький.
В ОВА поінформували, що в конференції, яка триватиме 25-26 травня, братимуть участь представники Міністерства енергетики, НАК «Нафтогаз», Укргазвидобування, Укрнафти та інших компаній, які працюють у сфері нафтогазовидобування. Учасники матимуть можливість налагодити тісну співпрацю для пошуку ефективних механізмів розвитку галузі, в межах конференції проведуть низку сесій, воркшопи та круглий стіл.






У Львові розпочалася антикризова нафтогазова конференція / Фото: Львівська ОВА

























В обладміністрації зауважили, що на території Львівської області є 79 нафтогазових родовища, 69 з них – у розробці. Водночас понад 30 надрокористувачів (підприємств, товариств) здійснюють тут господарську діяльність з геологічного вивчення родовищ, дослідно-промислової розробки та видобування. Загалом, видобувним підприємствам, які працюють на території Львівщини, за 12 місяців 2022 року вдалось видобути 967,3 млн м3 природного газу, 197,7 тис. тонн нафти, нафтового бітуму. Це перевищує показники за попередній рік.
«Ньюфолк нафтогазовий консультаційний центр» (Newfolk Oil and Gas Consulting Center Newfolk Oil&Gas) – українська аналітична і консалтингова компанія, яка надає маркетингові, інформаційні та консультаційні послуги для підприємств, задіяних у сфері нафто- і газовидобутку. Львівська конференція «Ньюфолк НКЦ» щороку збирає близько 200 делегатів з-понад 50 компаній, будучи найбільшим в Україні майданчиком освітлення технологічної складової розвитку нафтогазової галузі.