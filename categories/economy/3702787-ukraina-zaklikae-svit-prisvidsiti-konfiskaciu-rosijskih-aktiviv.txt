Україна закликає світову спільноту сфокусуватися на посиленні імплементації санкцій до росії та прискорити розробку механізмів конфіскації російських активів, аби спрямування їх на відновлення нашої країни.

Як передає Укрінформ, про це повідомляє пресслужба Мінфіну за підсумками зустрічі міністра фінансів України Сергія Марченка з міністрами економіки та фінансів країн Європейського Союзу (ECOFIN), яка проходила у Стокгольмі в контексті головування Швеції в Раді ЄС.
"Масштаб труднощів, які Україна переживає вже понад рік, є безпрецедентним у новітній історії. Незважаючи на це, нам вдається успішно протистояти шокам та викликам війни завдяки згуртованості українців, виваженій політиці уряду України та вагомій міжнародній підтримці. Сьогодні наша фінансова система безперечно у кращому стані, ніж рік тому, а економіка демонструє поступове відновлення”, — зауважив Марченко.
Також міністр фінансів зазначив, що росія має заплатити за жахливі діяння в Україні та звернув увагу на питання посилення санкцій проти рф.
“По-перше, навіть враховуючи безпрецедентні санкції, вони не мали достатньо руйнівного впливу на економіку агресора, як ми всі очікували. Ми повинні сфокусуватися на посиленні імплементації санкцій та закритті лазівок, що дозволяють від них ухилятись”, - сказав Марченко.

Він наголосив на важливості запровадження обмеження щодо країн, які допомагають росії.
"По-друге, потрібно прискорити розробку механізмів конфіскації російських активів та спрямування їх на відновлення України. Агресор має понести відповідальність за свої дії та компенсувати збитки нашій державі", - підкреслив міністр фінансів.
Як повідомляв Укрінформ, Національний банк та Держдепартамент США обговорили дії, необхідні для посилення санкційного тиску на рф. Пріоритетними цілями є ключові фінустанови на ринку капіталу рф та російські банки.