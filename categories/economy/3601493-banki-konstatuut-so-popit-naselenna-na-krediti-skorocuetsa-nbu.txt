Банки за підсумками третього кварталу 2022 року і надалі констатують уповільнення кредитування внаслідок війни.

Як передає Укрінформ, про це повідомляє пресслужба НБУ.
"У третьому кварталі банки й надалі констатували уповільнення кредитування внаслідок війни: респонденти відзначили незначне відновлення попиту на кредити з боку бізнесу та подальше скорочення попиту з боку населення", - йдеться в повідомленні.
Учасники опитування заявили про посилення стандартів кредитування та зниження рівня схвалення заявок. Банки надалі очікують зростання попиту на короткострокові та гривневі бізнес-кредити й прогнозують посилення більшості видів ризиків.
Зазначається, що у липні – вересні 2022 року інтерес позичальників до бізнес-кредитів був стриманим. Як і в першому півріччі, попит підсилювали потреби в оборотному капіталі та реструктуризації боргу. Водночас вищі процентні ставки та нижча потреба в капітальних інвестиціях стримували зростання попиту.
Більшість банків третій квартал поспіль повідомляють про посилення стандартів корпоративного кредитування, більшою мірою для довгострокових, валютних кредитів та позик великому бізнесу.
При цьому попит населення на кредити і далі скорочувався, переважно через погіршення споживчих настроїв. Цінові умови негативно впливали на попит на іпотеку. Стандарти кредитування домогосподарств посилювалися третій квартал поспіль, більшою мірою для іпотеки.
Учасники опитування зазначили значне зростання процентного, валютного та операційного ризиків у третьому кварталі 2022 року, додали в НБУ.
У наступні 12 місяців більшість респондентів прогнозують обмежене зростання обсягу корпоративних кредитів та очікують на подальше скорочення роздрібного кредитування.
Банки вважають, що якість кредитного портфеля погіршиться, незважаючи на помірне поліпшення оцінок цього кварталу. Респонденти розраховують на зростання фондування в наступні 12 місяців, водночас прогнозують стійкіший приплив коштів від населення, ніж від бізнесу.
У найближчі три місяці банки очікують посилення всіх видів ризиків, окрім ризику ліквідності, підсумували в Нацбанку.
Опитування проводилося з 16 вересня до 7 жовтня 2022 року серед кредитних менеджерів 26 банків, частка яких у загальному обсязі активів банківської системи становить 93%.
Як повідомляв Укрінформ, у другому кварталі банки констатували посилення негативного впливу війни на показники кредитування. Респонденти відзначили погіршення якості кредитів, помірний попит на кредити з боку бізнесу та скорочення попиту населення.