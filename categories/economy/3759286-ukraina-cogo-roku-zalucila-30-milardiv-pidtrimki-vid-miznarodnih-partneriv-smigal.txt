Україна у 2023 році залучила 30 млрд дол. США підтримки від міжнародних партнерів.

Про це заявив Прем'єр-міністр Денис Шмигаль під час виступу на Ялтинській європейській стратегії у Києві, передає Укрінформ із посиланням на повідомлення Прем'єра у Телеграмі.
"За 8,5 місяців цього року ми вже залучили 30 млрд доларів. Ми маємо перспективи, ми розуміємо довготерміновість роботи з нашими партнерами", - сказав він.
Шмигаль зазначив, що МВФ вже відкрив для України чотирирічну програму на $15,6 млрд дол. США, а Європейський Союз започатковує спеціальний план на чотири роки - Ukraine Facility, відповідно до якого буде залучено 50 млрд дол. США.
За словами прем'єра, Україна співпрацює з Норвегією та Японією, які розробляють довгострокові інструменти фінпідтримки України на 5,5 млрд дол. США та 7,5 млрд дол. США відповідно. Крім цього, керівництво держави співпрацює із країнами G7, які готові підтримувати Україну стільки, скільки потрібно.
Як повідомляв Укрінформ, глава уряду заявив, що Україна 100% податків, які платять бізнес та громадяни, направляє на забезпечення потреб Сил безпеки та оборони. Підтримка армії та протистояння Росії у розв'язаній нею війні обходиться Україні у близько 2 трильйони гривень.
Фото: КМУ