Вищий антикорупційний суд (ВАКС) стягнув на користь держави 88,89% акцій PIN банку.

Як передає Укрінформ, про це голова парламентської фракції «Слуга народу» Давид Арахамія повідомляє у Телеграмі.
«Російські олігархи заплатять за злочини росії своїми активами. І це відбувається уже. Сьогодні ВАКС стягнув на користь держави 88,89% акцій PIN банку Євгена Гінера. Усе в рамках закону «Про санкції» та загальноприйнятих уявлень людства про справедливість», - зазначив Арахамія.
Він додав, що «далі буде Ocean Plaza».
«Росіяни несуть і будуть нести відповідальність за злочини проти України. Ми змусимо їх заплатити за все!», - наголосив Арахамія.
Як повідомляв Укрінформ, Президент Володимир Зеленський підписав три укази для реалізацій рішень Ради національної безпеки і оборони України щодо санкцій проти низки росіян, зокрема, російських спортсменів, а також - причетних до викрадення українських дітей.