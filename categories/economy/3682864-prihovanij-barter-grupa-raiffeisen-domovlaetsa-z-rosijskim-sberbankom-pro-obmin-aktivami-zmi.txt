Австрійська банківська група Raiffeisen Bank International (RBI) працює над схемою "прихованого бартеру", яка може дати можливість російському "сбербанку" отримати близько 2 млрд євро за активи ліквідованої у Європі дочки, які через санкції не можуть бути переведені в рф.

Як передає Укрінформ з посиланням на АРА, про це повідомляє австрійський тижневик Falter з посиланням на внутрішні документи керівництва RBI.
"RBI працює над поглинанням решти активів Sberbank Europe під внутрішньою назвою "Проєкт Червоний птах". У розпорядженні Falter опинилися документи із засідання правління RBI, яке відбулося у вівторок минулого тижня. Вони мають гриф суворої конфіденційності", - йдеться у повідомленні.
Зазначається, що базований у Відні Sberbank Europe був ліквідований минулого року, а його банківська ліцензія закінчилася. Однак через санкції проти рф грошові кошти не можуть бути переведені власнику – "сбербанку росії". І саме тому, як повідомляє Falter, було придумано угоду з продажу віденської дочки російського держбанку.
"По суті, це – таємна своп-угода, яку розробили менеджери Raiffeisen з оточення генерального директора Йоганна Штробля: державний російський "сбербанк" отримує активи Райффайзен в росії, натомість RBI отримує активи "сбербанку" у Відні", - пише тижневик.
Відповідно до документа правління RBI, першим кроком, має стати "Угода між Raiffeisen Bank International і "сбербанком росії".
"сбербанк росії отримує дивіденди до отримання та/або субординовані кредити від RBI або як альтернативу "Райффайзен банк білорусь", - йдеться у документі.
На якій саме основі будуть передані ці кошти чи ж ціла дочка RBI у білорусі, поки не зрозуміло, однак, як пише видання, порядок величини зрозумілий: "Як дивіденди до отримання може виступати прибуток російського "Райффайзенбанку росія" у 2022 році в розмірі 2 млрд євро. Або ж як альтернатива "сбербанку" може бути переданий весь "Пріорбанк" – білоруська "дочка" Raiffeisen. Сукупні активи Пріорбанку: також 2 млрд євро".
Таким чином, це – ціна, яку RBI готовий заплатити за решту активів Sberbank Europe, підсумовує Falter.
У відповідь на запит АРА, у Raiffeisen Bank International не стали заперечувати можливу угоду зі "сбербанком", заявивши лише, що це все поки – "теоретичні міркування". "Наразі не існує ані угоди, ані будь-яких інших конкретних кроків для здійснення такого обміну активами", - прокоментували в RBI публікацію Falter.
Між тим, можлива угода між Raiffeisen та російським "сбербанком" вже викликала обурення з боку депутатки від Партії зелених (входить до коаліційного уряду Австрії) Ніни Томаселлі. Вона заявила, що RBI "грається з вогнем". "Сам факт того, що Raiffeisen розробив цей план, свідчить, що тут, вочевидь, взагалі немає розуміння проблеми, що це означає у світі, де росія веде війну проти України", - завила депутатка.
Як повідомляв Укрінформ, Raiffeisen Bank International глибоко вкорінений у російську фінансову систему і є одним із двох іноземних банків у переліку "системно важливих кредитних установ" центробанку рф.
Раніше "Райффайзенбанк росія", який є частиною RBI і який залишився працювати в росії попри агресивну війну рф проти України, запровадив кредитний мораторій для російських військовослужбовців, які воюють в Україні.
У 2022 році австрійська банківська група отримала прибуток у розмірі 3,6 млрд євро. При цьому, 60% свого прибутку, або понад 2 млрд євро, RBI заробив у росії. Водночас, російське законодавство наразі забороняє переказ дивідендів за кордон, то ж Raiffeisen Bank International наразі не може вивести з росії ці зароблені у минулому році гроші.
Також 2022 рік був хорошим і для голови правління RBI Йоганна Штробля, який заробив понад 1 млн євро як річний бонус – максимальну суму згідно з його трудовим контрактом.