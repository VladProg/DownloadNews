Міністри сільського господарства п’яти країн ЄС, де діє заборона на імпорт до 15 вересня українського збіжжя, планують зустрітися з міністром аграрної політики та продовольства України Миколою Сольським 19 липня у Варшаві.

Про це в інтерв’ю PAP повідомив у четвер міністр сільського господарства Польщі Роберт Телус, передає Укрінформ.
“19 липня матимемо зустріч у Варшаві. Ми запросили на неї також міністра сільського господарства України”,- поінформував Телус.
За його словами, усі сусідні з Україною країни ЄС закликають Єврокомісію продовжити заборону на імпорт українського збіжжя до кінця року.
Він підкреслив, що Польща та інші країни ЄС, де діє заборона на імпорт українського зерна, “не хочуть шкодити Україні”.
“Ми не хочемо шкодити Україні. Ми хочемо cтворити інструменти, які дозволять українським продуктам не залишатися в Польщі чи в прикордонних країнах, а йти вглиб Європи чи поза Європу”, - наголосив польський міністр.
Він зазначив, що найближчими часом говоритиме на цю тему також з міністром сільського господарства Литви, яка не приєдналася до країн, які вимагають ембарго на українське збіжжя.
Телус висловив думку, що небажання Єврокомісії продовжувати після 15 вересня заборону на імпорт до п’яти країн ЄС українського збіжжя має політичне підґрунтя. За його словами, у Брюсселі не хочуть приймати таке рішення перед парламентськими виборами в Польщі.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Польща призупиняла транзит продукції українського АПК через свою територію, однак поновила його з 21 квітня.
Варшава сподівається, що заборону на імпорт українського збіжжя буде продовжено і після 15 вересня, а також що до переліку заборонених продуктів буде додано деякі інші види продуктів з України.
Одним з аргументів Варшави для заборони імпорту українського збіжжя до Польщі було ввезення технічного зерна, яке продавалося згодом як споживче, а також надходження великої кількості українського зерна на польський ринок, від чого страждали польські аграрії.
Парламентські вибори в Польщі відбудуться, ймовірно, у жовтні. Точну дату виборів президент Польщі має вказати до середини серпня.
Фото: Мінагро