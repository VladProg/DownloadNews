Вимоги польських перевізників про зміну Угоди про лібералізацію вантажних перевезень між Україною та Євросоюзом (так званий транспортний безвіз) не мають підстав, а отже, такі зміни не обговорюються.

Про це заявив віцепрем'єр-міністр - міністр розвитку громад, територій та інфраструктури України Олександр Кубраков, повідомляє пресслужба міністерства.
У вівторок, 9 листопада, Кубраков обговорив з міністром інфраструктури Польщі Анджеєм Адамчиком блокування польськими протестувальниками трьох пунктів пропуску на кордоні.
«Ключове – жодні зміни чи скасування Угоди про лібералізацію не обговорюється», - наголосив він.
Водночас Кубраков запевнив, що Мінвідновлення України готове допомогти польським колегам вирішити ситуацію із блокуванням кордону, надати всі відповідні роз’яснення та провести зустрічі за потреби.
«Україна з повагою ставиться до права на протест та готова до конструктивного діалогу для вирішення ситуації. Разом з тим зазначимо: блокування кордону польськими протестувальниками порушує логістичні шляхи, що вже впливає як на економіку України, так і Європейського Союзу», - зазначив міністр.
За інформацією Мінвідновлення, станом на вечір 9 листопада заблокованими з обох сторін є понад 20 тис. транспортних засобів. Зазнає збитків економіка не лише України чи Польщі, а й інших країн, які не можуть перевозити товари та порушують свої договірні зобов’язання.
Як повідомляв Укрінформ, у понеділок польські перевізники розпочали блокаду руху вантажівок біля трьох найбільших пунктів пропуску на кордоні між Польщею й Україною: “Корчова - Краківець”, “Гребенне - Рава-Руська”, “Дорогуськ-Ягодин”.
Організатор протесту поблизу ПП “Корчова-Краківець” Томаш Борковський заявив, що блокуватиметься проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстровано польськими перевізниками в місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".
Український посол у Польщі Василь Зварич назвав блокаду "болісним ударом в спину Україні" і закликав припинити її.
За інформацією відділу Податкової адміністрації в Любліні, вантажівки, які намагаються перетнути польсько-український кордон на в’їзд в Україну, через блокаду з боку польських перевізників змушені чекати навіть до 90 годин.