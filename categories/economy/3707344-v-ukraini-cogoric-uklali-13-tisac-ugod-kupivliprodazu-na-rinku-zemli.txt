За січень-квітень 2023 року в Україні на ринку землі відбулось 13 тисяч угод купівлі-продажу землі сільськогосподарського призначення.

Про це розповів заступник міністра аграрної політики та продовольства України з питань цифрового розвитку, цифрових трансформацій і цифровізації Денис Башлик під час пресконференції у Медіацентрі Україна — Укрінформ.
"Фактично за 4 місяці 2023 року ми маємо 13 тисяч угод купівлі-продажу (на ринку землі - авт.). При цьому ціна в середньому зросла на 20%", - сказав він.

Башлик зазначив, що у 2021 році в Україні було укладено 66 тис. угод купівлі-продажу землі на загальній площі 153 тис. га. У 2022 році таких угод було 53 тис., при цьому ринок фактично не працював майже пів року через обмеження доступу до реєстрів.
Заступник міністра додав, що на українському ринку землі спостерігається зростання вартості ділянок навіть в умовах повномасштабного вторгнення. За даними Мінагрополітики, у Львівській області станом на початок травня середня вартість одного гектара сільськогосподарської землі становить 162 тис. грн, тоді як на момент відкриття ринку вона становила 51 тис. грн.
На Київщині один гектар землі в середньому коштує 148 тис. грн, тоді як на початку функціонування ринку він коштував 48 тис. грн.
"Навіть, якщо придбати фактор інфляції. Ми бачимо, навіть в умовних одиницях зростання (цін - авт.) продовжується. Але в регіонах, які знаходяться близько до бойових дій, такого зростання немає", - зауважив Башлик.
За його словами, у Чернігівській області наразі один гектар землі в середньому коштує 23 тис. га, при цьому до повномасштабного вторгнення він коштував 16-17 тис. грн. Заступник міністра пояснив, що у цьому випадку зростання вартості спричинила інфляція.
З моменту запуску електронних земельних аукціонів у жовтні 2021 року у системі Prozorro.Продажі вже завершились аукціони з купівлі та оренди земель сільськогосподарського призначення на понад 1,2 млрд грн.
"З моменту запуску перших електронних аукціонів у 2021 році на сьогодні вже закрито угоди на понад 1,2 млрд грн. Тобто це той дохід, який за цей час отримали продавці та орендодавці земельних ділянок", - сказав СЕО Prozorro.Продажі Сергій Бут.

Він додав, що сукупна початкова вартість продажу та оренди земельних ділянок, виставлених на електронні торги, була менш як 500 млн грн.
Бут зазначив, що в середньому на один аукціон приходить три учасника, що є показником популярності земельних торгів у системі.
Як повідомляв Укрінформ, ринок землі в Україні офіційно стартував 1 липня 2021 року. До 2024 року купувати сільськогосподарську землю можуть тільки фізособи-громадяни України з обмеженням у 100 гектарів. Закон про ринок землі забороняє купувати землю іноземцям.