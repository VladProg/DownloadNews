В Україні обстежили понад третину сільськогосподарських земель, визначених для пріоритетного розмінування.

Про це під час засідання уряду повідомив Прем'єр-міністр Денис Шмигаль, передає кореспондент Укрінформу.
"Вже обстежено понад 160 тисяч гектарів. Це більше третини площ, які плануємо пріоритетно повернути в сільськогосподарську експлуатацію", - сказав Шмигаль.
Глава уряду зазначив, що до процесу розмінування, зокрема й сільгоспугідь, залучаються міжнародні партнери, посилюються спроможності, Україна отримує нову техніку, також проходять апробації новітніх технологій.
"Наразі концентруємося на тому, щоб виявити найменш засмічені ділянки, швидко очищати їх від мін та снарядів і передавати в обробку аграріям", - підкреслив глава уряду.
Як повідомляв Укрінформ, за даними ДСНС, з початку широкомасштабного військового вторгнення Росії на території України знешкоджено понад 411 тисяч вибухонебезпечних предметів, у тому числі понад 3 тисячі авіаційних бомб.