Міністр оборони Фінляндії Антті Кайкконен заявив у вівторок, що наприкінці осені буде посилено спостереження у прибережних водах у Фінській затоці та Балтійському морі.

Як передає Укрінформ, про це повідомляє Yle із посиланням на інтерв’ю Кайкконена Uutissuomalainen.
За словами очільника фінського оборонного відомства, питання про посилення спостереження було обговорено із Генсекретарем НАТО Єнсом Столтенбергом та колегами із США, Великої Британії, Німеччини та країн Північної Європи.
Метою посилення моніторингу є попередження пошкоджень газопроводів та телекомунікаційних кабелів.
Кайкконен додав, що для підвищення ефективності спостереження розглядається питання встановлення додаткових датчиків.
Як повідомляв Укрінформ, 8 жовтня оператори газотранспортних систем Фінляндії та Естонії повідомили про ймовірний виток газу на газопроводі Balticconnector після того, як було зафіксовано "незвичне падіння тиску в морському газопроводі між двома країнами".
Клапани на 77-кілометровому морському газопроводі Balticconnector наразі перекриті, а причина витоку встановлюється.
Водночас, Національне бюро розслідувань (NBI) Фінляндії повідомило про виявлення «слідів» на морському дні навколо Balticconnector.