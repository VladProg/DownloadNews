Україна закликає Польщу та польський бізнес долучитися до реалізації проєктів у межах Плану відновлення країни.

Про це сказав заступник міністра економіки України Олександр Грибан на конференції «Потреби України та європейська співпраця», повідомляє Укрінформ із посиланням на пресслужбу міністерства.
"Україна закликає Польщу та польський бізнес долучитися до реалізації проєктів в рамках Плану відновлення України. Зокрема, важливим для обох країн вбачаються проєкти в сфері логістики, інфраструктури, розширення транспортних коридорів до ЄС. Важливим для України є польський досвід у сфері підвищення енергоефективності, енергозбереження», - зазначив Грибан.
Він наголосив на важливості інвестицій в українську економіку та привітав ініціативу польської державної Корпорації страхування експортних кредитів (KUKE) щодо покриття ризиків імпортерів, наданні їм фінансової підтримки у короткостроковій перспективі.
«Ми були би дуже вдячні, якби уряд Польщі зміг розглянути питання збільшення строку таких гарантій. І таким чином могли би здійснюватися більш довгострокові капітальні інвестиції польськими інвесторами в Україну. Ми також просимо вас розглянути можливість страхування додаткових ризиків для польських інвесторів за підтримки уряду», - підкреслив Грибан.
Він нагадав, що Польща братиме активну участь у відбудові України, допомагатиме виконувати завдання під час вступу нашої держави до Європейського Союзу.
Як повідомлялось, Польща є однією з головних країн-донорів, що допомагають Україні під час війни з рф. Загальна допомога Польщі становить близько 3,03 млрд дол.