Від початку повномасштабної війни російська федерація завдала довкіллю України збитків на суму понад 1,35 трильйона гривень.

Як передає Укрінформ, про це Рахункова палата повідомляє у Фейсбуці.
«Сьогодні день попередження експлуатації навколишнього середовища під час війни та військових конфліктів. За даними Оперативного штабу з фіксації екозлочинів рф, внаслідок дій країни-терориста довкіллю України вже завдали збитків на суму понад 1,35 трлн грн. Але, як стверджують екологи, навіть ця шалена сума не відображає реальної картини», — ідеться в повідомленні.
У Рахунковій палаті наголосили, що через лісові пожежі, горіння нафтопродуктів і загоряння промислових об’єктів у повітря щодня потрапляють небезпечні речовини. Так, від початку повномасштабної війни кількість цих викидів перевищила 67 мільйонів тонн. Для порівняння: у 2021 та 2020 роках згаданий показник становив лише 2,2 мільйона тонн на рік.
Загалом в Україні вже постраждали три мільйони гектарів лісів, що становить майже третину її лісового фонду. Деякі з них втрачені назавжди.
«росія перетворила наші родючі чорноземи в найбільш забруднені вибухівкою землі у світі. Близько третини території України потребуватиме розмінування, на що знадобиться щонайменше 10 років», — зауважили у відомстві.
Наголошується, що війна загрожує не лише навколишньому середовищу України, а вже спричинила низку проблем для довкілля в Європі і в перспективі загрожує ще більшими.
«Окупанти замінували дамбу Каховської ГЕС та вдаються до ядерного шантажу на окупованій Запорізькій АЕС. Тож увесь світ має об’єднатися, аби допомогти нам зупинити і покарати російських терористів, оцінити збитки та відновити втрачене», — додали в Рахунковій палаті.
Як повідомляв Укрінформ, за попередньою оцінкою, збитки НАЕК «Енергоатом» від захоплення росіянами Запорізької атомної електростанції становлять 28,184 мільярда гривень.
Фото: Рахункова палата