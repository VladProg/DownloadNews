Кабінет Міністрів 8 вересня ухвалив постанову, відповідно до якої дунайські морські порти будуть залучені до надання гуманітарної допомоги у межах ініціативи Президента України Володимира Зеленського Grain from Ukraine.

Як передає Укрінформ, про це повідомив Прем'єр-міністр України Денис Шмигаль у Телеграмі.
Він зазначив, що дунайські порти відтепер будуть залучені до надання гуманітарної допомоги у вигляді пшениці та кукурудзи країнам Африки й Азії.
"Це наш внесок у світову продовольчу безпеку. Працюємо з ООН та іншими партнерами, аби повноцінно відновити аграрний експорт з України й остаточно розблокувати наші чорноморські порти" - наголосив Шмигаль.
Як повідомлялося, програму Grain from Ukraine ініціював Президент України Володимир Зеленський. Вона передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою ООН.