Інфляція на споживчому ринку в жовтні 2022 року порівняно з вереснем 2022 року становила 2,5%, з початку року – 24,8%, порівняно з жовтнем 2021 року – 26,6%.

Як передає Укрінформ, про це повідомили в Державній службі статистики.

Зазначається, що на споживчому ринку в жовтні ціни на продукти харчування та безалкогольні напої зросли на 4,2%. Найбільше (на 60,5%) подорожчали яйця. На 11,3–2,3% зросли ціни на сало, овочі, фрукти, м'ясо та м'ясопродукти, безалкогольні напої, рибу та продукти з риби, сири, масло, молоко. Водночас на 4,8% подешевшали продукти переробки зернових.
Ціни на алкогольні напої та тютюнові вироби підвищилися на 0,9%, у тому числі на тютюнові вироби – на 1,0%, алкогольні напої – на 0,8%.


Одяг і взуття, за даними Держстату, подорожчали на 1,9%.
Зростання цін у сфері охорони здоров’я на 1,2% відбулося у першу чергу за рахунок подорожчання послуг лікарень на 1,8% та амбулаторних послуг – на 1,6%.
Ціни на транспорт зросли на 0,8% переважно через подорожчання транспортних засобів на 1,5%. Водночас на 5,1% подешевшав проїзд у залізничному пасажирському транспорті.
Як повідомляв Укрінформ, Національний банк прогнозує, що наприкінці 2022 року інфляція становитиме 30%, але вона сповільниться у наступні роки.