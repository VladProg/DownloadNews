Українські агропідприємства із початку 2023 року, станом на 12 липня, залучили майже 42 млрд гривень банківських кредитів.

Як передає Укрінформ, про це повідомляє пресслужба Міністерства аграрної політики та продовольства України.
"Загалом цьогоріч 8,8 тисяч українських агропідприємств отримали майже 42 мільярди гривень банківських кредитів на розвиток господарств", - йдеться в повідомленні.
Зазначається, що найбільший обсяг кредитів за різними програмами отримали аграрії: Київської області - 7,9 млрд грн (672 підприємства отримало кошти) Вінницької області – 4,45 млрд грн (1035 підприємств) та Кіровоградської області - 3,67 млрд грн (1 263 підприємств). У Дніпропетровській області 596 підприємств отримали кредитів на 3,6 млрд грн. На Одещині 800 підприємств отримали 3,1 млрд грн.
Станом на 12 липня за державною програмою «Доступні кредити 5-7-9» 6,8 тис агропідприємств отримали 25,7 млрд грн.
За цією програмою найбільше кредитів отримали сільгосптоваровиробники Кіровоградської області: 1030 господарства отримали 3,2 млрд грн. Для 841 господарства Вінницької області вже виділено 2,7 млрд грн. В Одеській області 2,5 млрд грн отримали 651 господарство. На Київщині 2,4 млрд грн отримало 542 господарств.
Як повідомляв Укрінформ, у березні 2023 року уряд продовжив дію програми "Доступні кредити 5-7-9%" для підтримки сільгосптоваровиробників і успішного проведення посівної кампанії у період дії воєнного стану. Для аграріїв передбачається можливість отримання пільгових кредитів під 0% річних із гарантією від уряду на рівні 80%. Так, для отримання такого фінансування покриття заставою становитиме лише 20% від суми кредиту, інші 80% забезпечуються гарантією з боку держави.