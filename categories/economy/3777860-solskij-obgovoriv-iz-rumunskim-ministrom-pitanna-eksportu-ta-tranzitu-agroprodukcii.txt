Міністр аграрної політики та продовольства України Микола Сольський обговорив з міністром сільського господарства та розвитку села Румунії Флоріном-Іонуцем Барбу питання експорту та збільшення обсягів транзиту української сільськогосподарської продукції.

Як передає Укрінформ, про це повідомляє пресслужба Мінагрополітики.
Зазначається, що сторони обговорили питання експорту та збільшення обсягів транзиту української сільськогосподарської продукції. Зокрема, механізм ліцензування деяких видів української агропродукції.
Флорін-Іонуц Барбу повідомив, що Румунія надалі підтримуватиме Україну і сприятиме транзиту сільськогосподарської продукції.
Сольський подякував за підтримку і допомогу.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
На зустрічі координаційної платформи, створеної під егідою Єврокомісії для розв'язання проблеми експорту українського зерна до п’яти сусідніх країн ЄС, Україна представила план дій. Відповідно до плану Україна запровадила внутрішню процедуру верифікації експорту чотирьох культур (кукурудза, ріпак, соняшник, пшениця) до п'яти країн ЄС. Ця процедура передбачає видачу ліцензії від українського уряду протягом 30 днів з дня отримання заявки на експорт.