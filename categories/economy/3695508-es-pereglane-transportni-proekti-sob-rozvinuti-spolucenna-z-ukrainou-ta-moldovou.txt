Великі проєкти транспортної інфраструктури ЄС мають більше зосереджуватися на стійкому транспорті, уникати затримок і налагоджувати сполучення з Україною та Молдовою.

Як передає Укрінформ, про це повідомляється у прес-релізі Європейського Парламенту.
У четвер Комітет Європарламенту з питань транспорту і туризму ухвалив пропозицію щодо перегляду правил транс’європейського транспорту (TENT-T).
TENT-T – це план ЄС із побудови мережі залізниць, доріг, внутрішніх водних шляхів і коротких морських судноплавних маршрутів, з’єднаних через порти та термінали по всій території ЄС.
Зазначається також, що з початком повномасштабного вторгнення рф в Україну, транспортний комітет підтримав скорочення проєктів транспортної інфраструктури з росією та білоруссю, зміцнивши натомість партнерство з Україною та Молдовою.
«Депутати Європарламенту також хочуть, щоб уряди ЄС виключили підприємства з-за меж ЄС із участі у великих проєктах TEN-T, якщо Комісія вважає, що вони становлять загрозу безпеці», – йдеться у повідомленні.
Відповідно до плану, європейські країни повинні забезпечити безперебійне переміщення військ і військових матеріалів у межах ЄС.
Серед основних положень TENT-T є введення уніфікованих технічних та експлуатаційних стандартів для кожного виду транспорту і повна електрифікація залізниць в основній мережі TENT-T.
Європарламент наполягає, щоб країни-члени ЄС ухвалили плани сталої міської мобільності до кінця 2025 року для інтеграції різних видів транспорту, зокрема і велосипедів або мобільної активності.
«Цей план має стати однією з умов отримання фінансування від ЄС», – зазначають у Європарламенті.
Депутати Європарламенту підтверджують необхідність завершення основних проєктів транспортної інфраструктури в основній мережі TENT-T до кінця 2030 року.
Як повідомляв Укрінформ, поблизу столиці Молдови Кишинева планують збудувати сучасну військову базу для підготовки особового складу національної армії.