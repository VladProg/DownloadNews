У найближчі пів року енергосистемі України буде достатньо електроенергії для покриття потреб споживачів.

Як передає Укрінформ, про це заявив очільник НЕК «Укренерго» Володимир Кудрицький в ефірі марафону «Єдині новини».

Відео: Єдині новини
«Найближчі 6 місяців у нас в енергосистемі буде достатньо електроенергії для покриття потреб споживачів. Українська енергосистема є частиною європейської, відтак ми матимемо можливість імпортувати електроенергію, якщо нам не вистачатиме своєї – і це дуже важливий фактор енергетичної безпеки країни. Тому у весняні й літні місяці, думаю, ми матимемо збалансовану ситуацію в енергосистемі», – сказав Кудрицький.
За його словами, вже час починати підготовку до наступної зими. Насамперед потрібно відновити роботу тих енергоблоків на теплових та гідроелектростанціях, які були пошкоджені, і максимально мобілізувати всі ресурси енергосистеми, щоб без відключень пройти зиму.
Як повідомлялося, 28 березня через негоду є значні знеструмлення споживачів у восьми областях на заході та півдні України; енергетики працюють над відновленням електропостачання.