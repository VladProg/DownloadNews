Словаччина призупинить імпорт зерна та інших окремих продуктів із України.

Про повідомляє The Guardian, передає Укрінформ.
«Словаччина тимчасово припинить імпорт зерна та інших окремих продуктів з України, заявив у понеділок представник уряду», – йдеться у повідомленні.
Як пише Reuters, представники країн-членів Європейського Союзу в Брюсселі цього тижня обговорять рішення Польщі та Угорщини заборонити імпорт зерна та інших продуктів харчування з України, повідомив у понеділок високопоставлений чиновник ЄС.
«Ми очікуємо, що Польща та Угорщина запропонують певні пояснення, а також буде реакція Європейської комісії», – сказав чиновник на умовах анонімності, додавши, що це питання було порушено на останньому саміті лідерів ЄС, зокрема Словаччиною та Румунією.
«Є проблема, і ми очікуємо, що Комісія виступить із пропозицією щодо цього... Ми побачимо, що ми зможемо зробити в найближчі тижні та місяці», – додав він.
Міністр сільського господарства України Микола Сольський заявив, що Київ хоче відновити транзит продовольства та зерна через Польщу як перший крок на переговорах у Варшаві в понеділок.
Як повідомляв Укрінформ, Угорщина слідом за Польщею тимчасово ввела заборону на імпорт зерна та олійних культур з України.
Польські аграрії упродовж останніх кількох місяців проводили масові акції протесту, виступаючи проти перевезення через територію Польщі до третіх країн української агропродукції. Вони підкреслювали, що значна частина українського зерна не перевозиться транзитом далі, а осідає в Польщі, знижуючи тим самим закупівельні ціни в РП на збіжжя польських аграріїв. Під тиском фермерів уряд Польщі звернувся до Єврокомісії із закликом про відмову від нульового мита на українську агропродукцію. Утім Єврокомісія не виконала головну вимогу польських аграріїв про запровадження мита на українські товари сільськогосподарського призначення і продовжила ще на рік, до 5 червня 2024 року, угоду про безмитне ввезення товарів з України.
5 квітня на тлі кризи з українським збіжжям у відставку подав попередній міністр сільського господарства Польщі Генрик Ковальчик. На його місце було призначено Роберта Телуса, який того ж дня зібрав міжвідомчий кризовий штаб щодо розв'язання проблеми з напливом на польський ринок українського збіжжя.
Президент України Володимир Зеленський під час офіційного візиту до Польщі 5 квітня обговорив це питання з прем'єр-міністром Польщі Матеушем Моравецьким. Після цього під час брифінгу для ЗМІ він заявив, що цю проблему буде вирішено найближчим часом.
Під час зустрічі 7 квітня на кордоні з польським колегою Телусом міністр аграрної політики та продовольства України Сольський заявив, що Україна призупинить до нового сезону експорт у Польщу пшениці, кукурудзи, ріпаку і соняшнику.
Європейська комісія вважає неприйнятними односторонні торговельні рішення Польщі та Угорщини, які заборонили імпорт українського зерна та інших сільськогосподарських продуктів.