Уряд у п'ятницю схвалив рішення про підписання Додаткової угоди до Угоди про позику від Кредитної установи для відбудови (KfW), згідно з якою сплата сум з обслуговування боргу буде перенесена на 2027-2031 роки.

Як передає Укрінформ, про це повідомляє Міністерство фінансів України.
“Сьогодні, 11 листопада, на засіданні уряду прийнято рішення про підписання Додаткової угоди до Угоди про позику на суму 150 млн євро, яку було укладено 07 квітня 2022 року між Кабінетом Міністрів України та Кредитною установою для відбудови (KfW) в рамках проєкту “ММСП-Фінансування Covid-19”, - ідеться в повідомленні.
Рішення про підписання Додаткової угоди до Угоди про позику від 7 квітня цього року прийнято урядом у зв’язку із пропозицією Кредитної установи для відбудови (KfW) внести зміни до чинних угод у рамках виконання Меморандуму про взаєморозуміння щодо врегулювання питання платежів з обслуговування державного боргу України з метою пом’якшення економічних наслідків агресивної війни, яку веде російська федерація проти України, укладеного урядом України та країнами-кредиторами 14 вересня 2022 року.
У рамках Додаткової угоди обслуговування позики пропонується призупинити до кінця 2022 року та у 2023 році. Сплата сум з обслуговування позики обсягом 150 млн євро буде перенесена на 2027-2031 роки та сплачуватиметься 10 рівними частинами. Це дозволить зменшити боргове навантаження на державний бюджет у частині видатків з обслуговування державного боргу за позикою KfW.
У Мінфіні нагадали, що відповідно до Угоди про позику від 7 квітня цього року до державного бюджету залучено кредит в обсязі 150 млн євро як відшкодування витрат уряду України на підтримку малого та середнього бізнесу.
Як повідомляв Укрінформ, у жовтні Прем’єр-міністр Денис Шмигаль заявив, що за період дії воєнного стану в Україні у межах Державної програми “Доступні кредити 5-7-9%” бізнесу видано кредитів на 54 млрд грн.