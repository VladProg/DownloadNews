Основною загрозою від ймовірного блекауту може стати звуження пропозиції товарів та підвищення собівартості продукції.

Як передає Укрінформ, про це сказала віцепрем’єр-міністр - міністр економіки України Юлія Свириденко в інтерв’ю Forbes Ukraine.
«Головна загроза від блекауту – звуження пропозиції товарів. Головний інструмент уряду для розширення пропозиції – доступ до кредитних грошей для бізнесів, через програму «5-7-9», – зауважила міністр.
Свириденко також нагадала, що обстріли, блекаути та перехід на генератори призводять до підвищення собівартості продукції. Це позначається на ціні товарів та може додати до інфляції у першому кварталі 2023-го 1–2 відсоткові пункти.
Як повідомлялося, за даними Європейської бізнес-асоціації, для убезпечення від перебоїв з електропостачанням 86% бізнесів встановлюють генератори або інші джерела безперервного живлення (ДБЖ). При цьому повністю припинив роботу лише 1% компаній.