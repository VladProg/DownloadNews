У 2023 році у системі Prozorro.Продажі успішно завершилося 16,3 тис. аукціонів, на яких було залучено 12,29 млрд грн до бюджетів різних рівнів.

Про це повідомила пресслужба АТ «Прозорро.Продажі» у Фейсбуці, передає Укрінформ.
«За 2023 рік система Prozorro.Продажі поповнила бюджети різних рівнів на 12,29 млрд гривень. Таку суму принесли 16,3 тис. успішно завершених онлайн-аукціонів», - йдеться в повідомленні.
Найбільше коштів було залучено від продажу активів банків-банкрутів (4,37 млрд грн), малої приватизації державної та комунальної власності (2,70 млрд грн), аукціонів в межах справ про банкрутство (2,58 млрд грн), земельних торгів (1,05 млрд грн) та продажу майна та активів (998 млн грн).
Лідерами за кількістю успішних аукціонів є оренда майна (5 661), земельні торги (4 589) та оренда вагонів (1 714).
Як повідомлялося, від початку воєнного стану система Prozorro.Продажі допомогла заробити до бюджетів різних рівнів понад 20 млрд грн.