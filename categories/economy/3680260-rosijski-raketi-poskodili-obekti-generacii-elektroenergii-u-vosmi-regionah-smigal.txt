Внаслідок російської ракетної атаки пошкоджені об’єкти генерації та розподілу у восьми регіонах.

Як передає Укрінформ, про це Прем'єр-міністр України Денис Шмигаль повідомив у Телеграмі.
"Сьогодні російські терористи здійснили чергову масовану ракетну атаку проти України. Основний удар був спрямований проти енергосистеми України. Вони знову намагалися її знищити. І знову їм це не вдалося", - зазначив Шмигаль.
За його словами, енергосистема залишається цілісною.
"В окремих областях можливі тимчасові відключення електроенергії, адже пошкоджено об’єкти генерації та розподілу у вісьми регіонах", - підкреслив Шмигаль.
За його словами, енергетичний штаб та ремонтні бригади працюють. Особлива увага поверненню електроенергії в Харків.
"Ракетні удари були завдані також проти цивільної інфраструктури. Є постраждалі та загиблі серед мирних людей. За ці чергові злочини росіяни обов’язково мають бути покарані", - наголосив Шмигаль.
Він подякував силам ППО та енергетикам за їхню роботу.
Як повідомлялося, у ніч і зранку 9 березня російська федерація завдала масованої ракетно-дронової атаки по Україні.
Сили оборони України із 48 російських крилатих ракет Х-101/Х-555 та "Калібр", випущених 9 березня, знищили 34.