За час проведення онлайн-аукціонів малої приватизації в електронній системі Prozorro.Продажі Львів заробив 1 млрд гривень до свого бюджету.

Про це повідомляє пресслужба Львівської міської ради, передає Укрінформ.
«Львів оголошує приватизаційні торги в системі майже пʼять років, фактично одразу від їхнього запуску у системі влітку 2018 року. За цей час місто не лише заробило кошти до свого бюджету, а й знайшло для обʼєктів нових ефективних власників, які створили там працюючі бізнеси та нові робочі місця», - зазначив СЕО Prozorro.Продажі Сергій Бут.
За даними публічного модуля аналітики, загалом Львівська міська рада із серпня 2018 року по травень 2023 року організувала 356 успішних онлайн-аукціонів малої приватизації. На торгах змагалися в середньому майже троє учасників, а ціна за підсумками е-аукціонів зросла майже вдвічі.
Найбільше зростання ціни - у понад 6 разів - відбулося на торгах з приватизації котельні площею 740,6 кв. метрів: її реалізували за понад 24 млн грн, а конкурували за об'єкт аж 10 учасників.
«Ми завжди були орієнтовані на аукціони, бо це – прозоро, відкрито, і дозволяє отримати максимально ринкову ціну. У нас були випадки, коли перший аукціон був неуспішний, проте під час повторного аукціону, коли система оголошує мінус 50% стартової ціни, було багато охочих, і ціна піднімалася вище, аж рівня стартової ціни», - зазначила керівниця управління комунальної власності Львівської міськради Інна Свистун.
Найдорожчим лотом для Львова виявилося нежитлове приміщення у центрі міста, площею понад 400 м², яке продали за 116 млн грн.
Загалом торік міський бюджет Львова отримав 55 млн грн від приватизації приміщень у Prozorro.Продажі, а цього року – вже 63 млн грн.
З 24 лютого 2022 року відбулося майже 50 аукціонів, що принесло до бюджету Львова понад 90 млн. Протягом цього періоду ціна активів, реалізованих на торгах, зросла на 60%.
Як повідомляв Укрінформ, у системі Prozorro.Продажі з початку 2023 року, станом на 15 травня, успішно завершилися 5 417 аукціонів, які поповнили бюджети різних рівнів на 2,49 млрд гривень.
Фото: Роман Балук