Україна розраховує до кінця цього року отримати енергозберігаючі LED-лампи від країн-партерів для заміни у населення та у низці установ.

Про це Прем’єр-міністр України Денис Шмигаль сказав під час спільної з міністром закордонних справ Франції Катериною Колонною пресконференції у Парижі, повідомляє кореспондент Укрінформ.
"LED-ламп ми розраховуємо почати отримувати вже до кінця цього року. І протягом зими виконати заміну всієї цієї кількості ламп", - сказав Шмигаль.
За його словами, загалом планується заміна 20-25 млн ламп у населення шляхом обміну на лампи розжарювання. Також будуть міняти лампи у соціальній сфері, школах, лікарнях, дитсадках, інфраструктурних об'єктах.
Президент Володимир Зеленський раніше зазначав те, що у Франції може бути досягнуто домовленості про фінансування проєкту із закупівлі LED-ламп для України, оскільки 50 млн таких ламп дають змогу заощадити майже 1 Гігават електроенергії.
Як повідомляв Укрінформ, з 12 грудня Шмигаль разом з дружиною Президента Оленою Зеленською та представниками уряду перебувають у Франції з робочим візитом.