Ціни на нафту зростають на торгах у понеділок, 5 грудня, на тлі рішення ОПЕК+ зберегти діючі квоти на видобуток нафти.

Як передає Укрінформ, про це повідомляє enkorr.
Лютневі ф'ючерси на Brent здорожчали на лондонській біржі ICE Futures на $0,71 (0,83%), до $86,29 за барель. У п'ятницю Brent подешевшала на $1,31 (1,5%), до $85,57 за барель.
Січневі ф'ючерси на WTI піднялися в ціні на Нью-Йоркській товарній біржі (NYMEX) на $0,69 (0,86%), до $80,67 за барель. За попередню сесію контракт подешевшав на $1,24 (1,5%), до $79,98 за барель.
Як повідомили в ОПЕК+, ухвалене 5 жовтня 2022 року рішення про зниження квот на нафтовидобуток на 2 млн барелів на добу з листопада було "ретроспективно визнано учасниками ринку необхідним та правильним курсом дій зі стабілізації світових нафтових ринків".
Рада ЄС 3 грудня вирішила встановити верхню межу цін на сиру нафту, нафтові оливи та нафтопродукти, отримані з бітумінозних порід, що видобуті в росії або експортуються з неї, на рівні $60 за барель. Обмеження набуло чинності з 5 грудня.
Функціонування механізму обмеження цін переглядатиметься кожні два місяці, починаючи з середини січня 2023 року, з урахуванням змін на ринку. Ліміт встановлюватиметься не менш як на 5% нижче за середньоринкову ціну на російську нафту і нафтопродукти, розраховану на основі даних, наданих МЕА.
Фото: Bloomberg