Рада національної безпеки і оборони доручила Кабінету Міністрів врегулювати питання заборони на експорт українського газу у 2024 році.

Як передає Укрінформ, про це йдеться у рішенні РНБО, яке введене у дію указом Президента № 737/2023 від 7 листопада.
"Вжити у шестимісячний строк заходів з нормативно-правового врегулювання питань: [...] в) встановлення у 2024 році нульового обсягу квоти експорту газу природного українського походження", - йдеться у рішенні.
Кабмін також має врегулювати питання гарантованого імпорту вуглеводнів із Каспійського регіону; реконструкцію ТЕЦ, яким управляє Група Нафтогаз, із використанням газопоршневих та газотурбінних установок.
Доручено забезпечити у двомісячний строк розміщення газових генераторів електроенергії на об’єктах газотранспортної системи. Уряд також має опрацювати питання збільшення пропускної здатності потужностей газотранспортної системи України для забезпечення імпорту природного газу та його накопичення в підземних сховищах.
Міністерству енергетики, у свою чергу, доручили опрацювати питання зменшення споживання газу на ТЕС і ТЕЦ.
РНБО також доручила Кабінету Міністрів розробити законодавче врегулювання заборогованості, що виникла на ринку електроенергії.
"Опрацювати у місячний строк питання щодо законодавчого врегулювання: [...] б) погашення заборгованості на ринку електричної енергії", - йдеться у рішенні.
Уряд також повинен напрацювати план дій щодо погашення заборгованості, що утворилася до запровадження нової моделі ринку електричної енергії (1 липня 2019 року) та після цього.
Крім того, Кабмін має прийняти рішення про погашення заборгованості державних та/або комунальних підприємств критичної інфраструктури, а також бюджетних установ перед постачальником «останньої надії» та постачальниками універсальних послуг за спожиту електроенергію.
Передбачається також врегулювання питань державного стимулювання будівництва об’єктів розподіленої генерації; державної підтримки національних підприємств – виробників енергетичного обладнання та машинобудування.
Кабмін повинен організувати затвердження плану заходів для підтримки термомодернізації будівель, енергетичної модернізації підприємств–виробників тепла, енергетичної модернізації підприємств водопостачання та водовідведення.
Як повідомлялося, у березні 2022 року Кабмін заборонив експорт енергоносіїв, у тому числі, природного газу. У грудні 2022 заборона було подовжена на 2023 рік.
Борги на ринку електроенергії перевищили 60 млрд грн. Частину із цих боргів складають виплати виробникам енергії з ВДЕ, також виникла заборгованість НАЕК "Енергоатом" по виплатах на забезпечення доступності електроенергії для населення.