У 2024 році надходження з державного дорожнього фонду, створеного у складі спецфонду держбюджету, буде спрямовано до загального фонду держбюджету з метою зміцнення армії та посилення оборони держави.

Про це повідомляє Міністерство фінансів України, передає Укрінформ.

«Усі кошти з дорожнього фонду на наступний рік (94,7 млрд грн) будуть перенаправлені на потреби оборони, що дозволить мобілізувати усі можливі внутрішні ресурси на цей напрямок. Це не тільки інвестиція у перемогу, але й створення нових робочих місць та підтримка економіки», - зазначив міністр фінансів Сергій Марченко.
Відповідний ресурс буде сформовано коштом акцизів з авто та пального, а також інших платежів, з яких фінансувалося будівництво та ремонт доріг, деталізували у Мінфіні.
При цьому у наступному році дорожня галузь продовжить отримувати фінансування завдяки трьом ключовим джерелам.
Зокрема, залишки коштів, джерелом формування яких були доходи державного дорожнього фонду станом на 1 січня 2024 року, які не використані в попередні бюджетні періоди (2021-2023 роки), використовуватимуться для забезпечення невідкладних заходів, пов’язаних з утриманням доріг у зимовий період.
До того ж, дороги, які є необхідними для військових потреб, будуть фінансуватися за рахунок коштів з резервного фонду уряду України.
Крім того, будівництво та ремонт доріг також заплановано в межах проєктів, що фінансуються міжнародними фінансовими організаціями та урядами країн-партнерів.
Як повідомляв Укрінформ, законом про зміни до Бюджетного кодексу для забезпечення обороноздатності держави та розвитку ОПК передбачено спрямувати доходи Дорожнього фонду в держбюджет на потреби оборони.
8 листопада Верховна Рада підтримала у повторному другому читанні проєкт закону "Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України".