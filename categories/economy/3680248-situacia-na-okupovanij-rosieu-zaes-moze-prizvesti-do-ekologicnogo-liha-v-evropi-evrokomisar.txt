Ситуація на тимчасово окупованій російськими військами Запорізькій АЕС залишається небезпечною, і черговий інцидент, коли внаслідок російських обстрілів ця станція була вкотре відключена від українських електромереж, може призвести до екологічного лиха в Європі.

Про це в четвер під час пресконференції в Європейському парламенті, відповідаючи на запитання кореспондента Укрінформу, заявила єврокомісар з питань енергетики Кадрі Сімсон.
«Я щойно була в контакті з міністром енергетики (України) Германом Галущенком. Вранці ми мали відеозв’язок, щоб обговорити саме цю надзвичайну ситуацію в Європі, що склалася навколо атомної станції в Запоріжжі. Ми потужно підтримуємо всі ініціативи, які б дозволили створити зону безпеки навколо цієї атомної станції, яка залишається окупованою російськими військами, у порушення всіх міжнародних угод. З моменту початку (російського) вторгнення це створює дуже небезпечну ситуацію і може завершитися екологічним лихом», - наголосила єврокомісар.
Як повідомлялося, вночі 9 березня російський агресор провів чергову масовану ракетну атаку на цивільні об’єкти в Україні, включаючи її енергетичну інфраструктуру. В результаті ЗАЕС укотре була відключена від української мережі та переведена на аварійний режим електроживлення. Така ситуація вкотре створює високий ризик масштабної аварії на АЕС, яка є найбільшою у Європі. Це створює прямі загрози екологічного лиха не лише для України, але й для усього континенту.
Фото: Fredrik Dahl / IAEA