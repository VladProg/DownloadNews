НБУ встановив облікову ставку на рівні 16% та водночас залишив незмінними процентні ставки за своїми операціями з банками.

Про це на брифінгу сказав голова Національного банку України Андрій Пишний, повідомляє кореспондент Укрінформу.

"Правління Національного банку України ухвалило рішення з 27 жовтня 2023 року встановити облікову ставку на рівні 16%, зрівнявши її зі ставкою за депозитними сертифікатами (ДС) овернайт. У такий спосіб Національний банк модернізує свій операційний дизайн монетарної політики системою "нижньої межі"", - сказав Андрій Пишний.
При цьому він повідомив, що ставки за іншими операціями НБУ з банками встановлені таким чином: ставка за тримісячними ДС дорівнюватиме "обліковій ставці + 4 в. п." (20%), а за кредитами рефінансування – "обліковій ставці + 6 в. п." (22%).
"Отже, фактично рівні ставок за операціями НБУ з банками залишаться незмінними.", - підкреслив голова НБУ.
Як повідомляв Укрінформ, Національний банк України у січні 2022 року підняв облікову ставку до 10%. З початком військової агресії облікова ставка залишалася незмінною.
Однак уже 3 червня 2022 року облікову ставку було підвищено з 10 до 25%. На такому рівні вона залишалася більше року - 27 липня 2023 року ставку знизили до 22%, з 15 вересня її було знижено до 20%.