Прем'єр-міністр Денис Шмигаль на зустрічі з міністром закордонних справ Туреччини Хаканом Фіданом обговорив активізацію торгово-економічної співпраці двох країн та відбудову України.

Як передає Укрінформ, про це глава уряду повідомив у Телеграмі.

Відео: телеграм-канал Премʼєр-міністра України
"Провели зустріч з міністром закордонних справ Туреччини Хаканом Фіданом. Обговорили активізацію нашої торгово-економічної співпраці, майбутню відбудову України, а також інші спільні проєкти, які є перспективними для наших країн", - написав Шмигаль.

Він зазначив, що розраховує на якнайшвидшу фіналізацію всіх процедур щодо набуття Угоди про вільну торгівлю.

Також, за словами Шмигаля, сторони детально зупинилися на питанні глобальної продовольчої безпеки. Тут відбувається плідний діалог із Туреччиною, тому українська влада розраховує на подальшу співпрацю, сказав він.

"Вдячний Туреччині за принципову позицію щодо підтримки суверенітету й територіальної цілісності України та формули миру Президента Володимира Зеленського", - підкреслив Прем'єр-міністр.

Як повідомляв Укрінформ, раніше із міністром закордонних справ Туреччини Фіданом, який прибув до Києва зустрівся Президент Володимир Зеленський.
Фото: Денис Шмигаль, ФБ