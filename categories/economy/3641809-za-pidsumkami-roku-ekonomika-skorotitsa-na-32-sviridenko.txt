За підсумками року падіння економіки становитиме 32%, а не 50%, як прогнозувалося після початку повномасштабного вторгнення.

Як передає Укрінформ, про це повідомляє пресслужба Мінекономіки.
«За результатами 2022 року ми маємо набагато більш оптимістичні прогнози падіння економіки, ніж передбачалось в кінці лютого, – не більше 32%. Український бізнес проявив значну гнучкість та витривалість, а нашим завданням як уряду було підтримати його – кредитуванням, грантовими програмами на започаткування власної справи, а також підтримкою безробітних», - зазначила перший віцепрем’єр-міністр України - міністр економіки України Юлія Свириденко.
Вона зазначила, що на наступний рік Мінекономіки прогнозує зростання ВВП на рівні 3,2%, "адже ми впевнені, це буде рік перемоги".
Зростання української економіки, нагадала Свириденко, також залежить від рівня зайнятості населення та, відповідно, наповнення бюджету. Попри фактор війни, руйнування підприємств, виїзд частини працездатних українців за кордон Україні все одно вдається забезпечувати 50% надходжень до бюджету власними силами. Інші 50% – допомога міжнародних партнерів.
У Мінекономіки зауважили, що на сьогодні багато українців пристосувалися до реалій війни, навчаються нових професій, відкривають бізнес, створюють нові робочі місця. Також, згідно з опитуваннями, багато українців, які через бойові дії виїхали за кордон, планують повернутись і долучитися до відновлення країни.
Як повідомляв Укрінформ, уряд очікує, що у 2023 році валовий внутрішній продукт України (ВВП) може зрости на 1%, при цьому інфляція має уповільнитись до 22,5%.