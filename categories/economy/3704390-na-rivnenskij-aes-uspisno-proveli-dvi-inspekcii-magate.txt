Міжнародне агентство з атомної енергії (МАГАТЕ) провело дві інспекції на Рівненській АЕС.

Як передає Укрінформ, про це повідомляє пресслужба Державної інспекції ядерного регулювання.
«На ВП «Рівненська АЕС» були успішно проведені дві інспекції Міжнародного агентства з атомної енергії в рамках угоди між Україною та МАГАТЕ у зв'язку з договором про нерозповсюдження ядерної зброї», – йдеться у повідомленні.
Перевірки здійснено інспектором Агентства за участі державного інспектора Держатомрегулювання.
Зазначається, що мета інспекцій – перевірка відсутності незаявлених ядерних матеріалів та інформації про конструкцію ядерної установки, яка була надана Україною відповідно до угоди. В процесі перевірки зауважень від інспектора МАГАТЕ не було.
Як повідомлялося, 18 квітня на ВП «Рівненська АЕС» та ВП «Хмельницька АЕС» проведено неоголошені інспекції Міжнародним агентством з атомної енергії (МАГАТЕ) на відсутність незаявленого ядерного матеріалу.