Із початку використання інструменту державних гарантій на портфельній основі українські банки видали кредитів на 49,07 млрд грн для підтримки мікро-, малого та середнього бізнесу, з них у вересні - на 2,3 млрд грн.

Як передає Укрінформ, про це повідомляє пресслужба Міністерства фінансів України.
"У рамках підтримки мікро, малого та середнього бізнесу в Україні з початку використання інструменту державних гарантій на портфельній основі з грудня 2020 року видано 15 635 кредитів на загальну суму 49,07 млрд гривень", - йдеться у повідомленні.
У вересні 2022 року укладено 639 кредитних договорів на суму 2,3 млрд грн із часткою зобов’язань за основним боргом, гарантованих державою, в обсязі 1,18 млрд гривень.
Зазначається, що станом на 1 жовтня 2022 року 27 банків-кредиторів обслуговують 15 070 кредитів на суму 47,59 млрд гривень. Зобов’язання за основним боргом, що частково забезпечений державними гарантіями на портфельній основі, становили 29,07 млрд гривень. Це близько 83% від загального ліміту наданих гарантій (35,014 млрд гривень).
За кількістю кредитів, виданих під державні гарантії на портфельній основі лідирує АТ КБ «Приватбанк» – наразі обслуговується 10 149 кредитів на загальну суму 15,02 млрд грн, що становить 93% від ліміту таких гарантій, наданих цьому банку. Другим за кількістю таких кредитів є АТ «Ощадбанк» – 2 172 кредити на загальну суму 8,18 млрд грн (відповідно – 98% від ліміту банку).

Найбільший обсяг кредитів видано в Одеській області, де загалом оформлено 1 105 кредитів на 3,66 млрд гривень. У Кіровоградській області таких кредитів видано 748 на 3,19 млрд грн, у Дніпропетровській області – 1 337 кредитів на 3,05 млрд грн та у Києві – 780 кредитів на 3,1 млрд гривень.
За видом економічної діяльності найбільше кредитів найбільше кредитів, частково забезпечених державними гарантіями на портфельній основі, видано у таких сферах: сільське господарство – 7 288 кредитів на 33 млрд грн, оптова та роздрібна торгівля, ремонт транспортних засобів – 4 708 кредитів на загальну суму 7,6 млрд грн та переробна промисловість – 1 184 кредити на 4,2 млрд гривень.

Як повідомлялося, програма кредитування з покриттям державними гарантіями на портфельній основі передбачає можливість для ММСП взяти кредит під державні гарантії, які покривають до 70% зобов’язань позичальника. Програма розрахована на підприємців, які не можуть взяти “звичайний” кредит через брак застави або ж відсутність кредитної історії.
Програма впроваджується Міністерством фінансів і державним Укрексімбанком через мережу банків-партнерів. Позику може отримати представник мікро-, малого чи середнього бізнесу з річним доходом, що не перевищує еквівалент 50 млн євро, де працюють не більше 250 людей.