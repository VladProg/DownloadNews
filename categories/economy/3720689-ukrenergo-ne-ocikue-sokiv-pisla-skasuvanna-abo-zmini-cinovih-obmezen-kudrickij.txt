У НЕК «Укренерго» очікують, що лібералізація цін на оптовому ринку електроенергії через відміну або зміну прайс-кепів (цінове обмеження або гранична ціна) не призведе до «цінових шоків», адже в певні години доби ціна зростатиме, а в інші - буде нижчою, ніж є зараз.

Про це повідомив голова правління компанії Володимир Кудрицький в ефірі Національного телемарафону "Єдині новини", передає Укрінформ.
«Мені здається, що лібералізація ринку призведе до того, що в окремі години доби ціна може підійматись вище, ніж зараз вона є, в інші – нижче. І ми можемо прийти до ситуації, коли така лібералізація – зміна або відміна цих лімітів на ринку – вона може не призвести до значного зростання вартості. У будь-якому разі, населення цього не відчує. Це питання оптової ціни, яку сплачує малий, середній та великий бізнес. Цінових шоків ми не очікуємо», - зазначив він.
Кудрицький додав, що така лібералізація, швидше за все, дасть можливість відрегулювати потоки імпорту електроенергії з Європи в Україну, щоб він відбувався саме тоді, коли українській енергосистемі потрібно це найбільше.
Як повідомлялось, Національна комісія, що здійснює державне регулювання у сферах енергетики та комунальних послуг, 8 червня схвалила та винесла на обговорення проєкт рішення про встановлення граничних цін на електроенергію.
Очікується, що рішення регулятора забезпечить умови для прогнозованої та фінансово-збалансованої роботи усіх учасників ринку з урахуванням актуальної ситуації в енергосистемі.