Національний банк України пом’якшив низку валютних обмежень з метою поліпшення роботи готівкового сегменту валютного ринку.

Про це повідомляє пресслужба НБУ, передає Укрінформ.
«Національний банк України пом’якшує низку валютних обмежень з метою поліпшення роботи готівкового сегменту валютного ринку, збільшення можливостей отримувати сучасні види реабілітації за кордоном для воїнів, які захищають нашу державу, постраждалих від бойових дій та інших категорій населення, а також створення умов для реструктуризації зовнішніх кредитів державними компаніями», - йдеться в повідомленні.
Так, із 16 вересня 2023 року розширено можливості для банків та небанківських фінансових установ здійснювати операції з продажу готівкової іноземної валюти. Зокрема, під час розрахунку обсягу готівкової іноземної валюти, яку банк чи небанківська фінансова установа має змогу продати на валютному ринку, враховуватимуться залишки коштів готівкової іноземної валюти, яка обліковувалася в касі цих установ станом на 13 квітня 2022 року.
Крім того, розширено перелік медичних послуг, для оплати яких населення може здійснювати транскордонні перекази. Серед іншого, до відповідного переліку додано послуги з реабілітації, а також послуги з придбання протезів та їхніх комплектуючих, встановлення, сервісного обслуговування та ремонту протезів.
Також Національний банк дав змогу державним підприємствам та господарським товариствам (100% акцій яких належать державі) переказувати кошти за кордон з метою виконання зобов’язань перед нерезидентом за кредитом чи позикою, що були реструктуризовані на умовах, погоджених Кабінетом Міністрів України. Крім того, дозволено здійснювати інші платежі, пов’язані з обслуговуванням таких реструктуризованих зобов’язань.
Як повідомлялося, Національний банк України із 21 червня 2023 року надав можливість резидентам здійснювати перекази за кордон для обслуговування й повернення нових зовнішніх кредитів.