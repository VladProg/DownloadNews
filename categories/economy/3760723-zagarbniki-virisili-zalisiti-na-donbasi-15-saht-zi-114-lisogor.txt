Росіяни вирішили скоротити кількість шахт на захоплених ними територіях Донецької та Луганської областей більше ніж усемеро.

Про це начальник Луганської обласної військової адміністрації Артем Лисогор повідомив у Телеграмі, передає Укрінформ.
«У профільному міністерстві РФ заявили, що кількість вугледобувних підприємств у так званих «ЛНР» та «ДНР» вирішено скоротити зі 114 лише до 15. Майже 100 шахт визнані росіянами нерентабельними. Значну кількість цих підприємств до невтішних економічних показників довели самі загарбники. Спочатку примусовою мобілізацією, коли, наприклад, на шахті «Червоний партизан» ледве збирали по шість чоловіків у зміну», - написав Лисогор.
Він додав, що багато вугледобувних підприємств зупинили через багатомільйонні борги за електропостачання.
«Обіцяли, що світло на Росії буде дешевшим? Але вугілля виявилося взагалі нікому не потрібним», - зауважив очільник Луганської ОВА.
Як повідомляв Укрінформ, Україні треба збільшувати видобуток вугілля для забезпечення потреб генерації.
Фото: Артем Лисогор, Телеграм