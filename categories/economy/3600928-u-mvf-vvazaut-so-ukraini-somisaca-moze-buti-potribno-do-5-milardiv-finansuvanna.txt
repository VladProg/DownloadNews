Директорка-розпорядниця Міжнародного валютного фонду Крісталіна Георгієва заявила, що потреби України у зовнішньому фінансуванні становитимуть близько 3 млрд доларів на місяць протягом 2023 року, однак також можуть зрости до 5 млрд доларів.

Про це вона сказала на Міжнародній конференції експертів з відновлення України, що відбувається у Берліні під егідою Німецького головування G7 та Європейської комісії.
“Найкращий сценарій на наступний рік буде таким, що 3 млрд доларів щомісячно, але коли йдеться про те, що і надалі треба імпортувати газ і треба відновити інфраструктуру, то тоді ця потреба може підвищитися і до 4 млрд доларів. А якщо руйнування будуть ще сильнішими, то може доходити і до 5 млрд доларів на місяць”, - сказала Георгієва.
Вона також висловила захоплення щодо того, як українська влада стабільно виконує державні функції.
“Ми маємо бути міцними в підтримці України. І я у захваті від вашої мужності в боротьбі за Україну. Ви також змогли відповідально поставитися до економіки своєї країни. Ви платите пенсії. Навіть під обстрілами проводиться ремонт інфраструктури”, - підкреслила вона.
Георгієва також зазначила, що міжнародне співтовариство теж відповідально себе повело, і за потреби України в 5 млрд доларів на місяць у 2022 році вони заявили про виділення 35 млрд доларів, із яких більшість уже було виділено.
У свою чергу президентка Європейського банку реконструкції та розвитку (ЄБРР) Оділь Рено-Бассо зазначила, що нещодавно відвідала Україну і була вражена, як активно працюють люди в такі складні часи.
“Важливо не лише дивитися на відновлення у довгостроковий перспективі, а подивитися, що можна вже зараз робити і як можна вплинути”, - зазначила вона.
А також запевнила, що фінансова інституція, яку вона очолює, робитиме все можливе для підтримки України.
У свою чергу, президент Європейського інвестиційного банку (ЄІБ) Вернер Хойєр наголосив, що треба діяти вже зараз, зокрема, відновлювати зруйновану інфраструктуру в Україні, допомагати підприємствам, які працюють в жахливих умовах.
А також зазначив, що Європейський інвестиційний банк (ЄІБ) надав Україні чергові 550 млн євро негайної допомоги.
Як повідомлялося, сьогодні, 25 жовтня, у Берліні відбувається Міжнародна конференція експертів з відновлення України, яка залучила найкращих фахівців з усього світу. Ці експерти мають представити стратегію повоєнної відбудови України, яка стане основою для конкретних програм з реконструкції та відновлення України за участю міжнародного співтовариства.