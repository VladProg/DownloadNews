В Україні ціни на картоплю зросли до 8-12 грн/кг ($0,22-0,33/кг), що в середньому на 17% дорожче, ніж наприкінці минулого робочого тижня.

Як передає Укрінформ, про це повідомляє EastFruit.
Зазначається, що за словами, фермерів, підвищувати ціни в даному сегменті їм дозволив не тільки високий попит, а й скорочення пропозиції даної продукції на ринку, оскільки збиральна кампанія в більшості регіонів країни вже фактично завершується.
Також більшість великих виробників продовжують стримувати продажі картоплі, що своєю чергою тільки підстьобує зростання цін у цьому сегменті. Фермери повідомляють, що у поточному сезоні дуже високий відсоток некондиційної продукції, яка не придатна до закладання на тривале зберігання.
За даними EastFruit, в Україні станом на 8 листопада 2023 року картопля вже коштує в середньому на 46% дорожче, ніж в аналогічний період минулого року. При цьому більшість виробників планують і далі підвищувати ціни на якісну картоплю.
Як повідомлялося, в Україні ціни на картоплю почали зростати наприкінці жовтня 2023 року. Зокрема, впродовж останнього тижня місяця ціни на картоплю зросли до 7-10 грн/кг ($0,19-0,27/кг).