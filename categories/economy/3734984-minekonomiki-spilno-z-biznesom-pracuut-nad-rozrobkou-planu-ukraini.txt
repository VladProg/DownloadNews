Міністерство економіки спільно з українським бізнесом, асоціаціями та експертами створить понад 10 галузевих робочих груп для обговорення та розробки конкретних і комплексних заходів для розвитку в ключових галузях економіки України.

Як передає Укрінформ, про це розповіла перший віцепрем’єр-міністр – міністр економіки Юлія Свириденко під час зустрічі із українським бізнес-середовищем, повідомляє пресслужба міністерства.
"Планується обговорення ключових галузей, які мають стати стимулом для розвитку української економіки та напрацювання конкретних високорівневих секторальних пропозицій", - йдеться в повідомленні.
Ці напрацювання ляжуть в основу Плану України для Ukraine Facility (UF) від Європейського Союзу. Крім того, за словами Свириденко, діалог з бізнесом дозволить розробити проєкт секторальних програм розвитку для UF й пропозиції від бізнесу до секторальних стратегій розвитку на 10 років за трьома етапами: короткострокові – 2023-2024 рр., середньострокові – 2025-2027 рр. та довгострокові – 2028-2033 рр.
Напрацювання “Плану України” у межах програми Ukraine Facility дасть змогу залучити в українську економіку 50 млрд євро допомоги від Європейської комісії, про яку оголосили під час Ukraine Recovery Conference.
«Для надходження фінансування за програмою Ukraine Facility ми маємо напрацювати План відновлення, реконструкції та модернізації країни. Його поетапне втілення дозволить нам впродовж наступних 4 років не лише отримати 50 мільярдів євро допомоги, але й посприяти у залученні додаткових інвестицій від партнерів на майже таку ж суму – 50 мільярдів. Та для цього маємо сформувати спільне бачення економічного розвитку країни», – сказала Свириденко.
Вона наголосила, що уряд прагне протестувати з бізнесом аналітичні гіпотези, спільно визначити ключові для швидкого відновлення сектори української економіки, залучити приватний капітал та зрозуміти, які зміни потрібні бізнесу, щоб втілити наші амбітні цілі
За її словами, “План України” має структурувати бачення повоєнного відновлення та розвитку України. Також там мають бути виписані майбутні реформи та сектори, які потребують першочергового фінансування.
“План дозволить в найближчі роки повернути ВВП на рівень до 2021 року й ще додатково збільшити на плюс 10%. Ми вже розуміємо на що підуть ці кошти — частина покриє бюджетний дефіцит, частина піде на відновлення, але велика частина коштів має бути спрямована в приватний сектор, реалізацію стратегічних інвестиційних проєктів, які своєю чергою мають стимулювати залучення додаткового приватного капіталу”, — сказала Свириденко.
Як повідомлялось, на Лондонській конференції з відновлення Міністерство економіки України представило візію комплексного розвитку ключових секторів, у яких Україна має стратегічні переваги. Це енергетика, аграрна сфера, зелена промисловість, індустрія критичних матеріалів, медицина та освіта, безпековий сектор, ІТ та підприємництво, будівництво та інфраструктура.
Там же Єврокомісія оголосила про рішення надати Україні 50 млрд євро за програмою Ukraine Facility впродовж 2024-2027 років. Фінансова підтримка надаватиметься у вигляді грантів та кредитів, інвестицій й технічної допомоги.