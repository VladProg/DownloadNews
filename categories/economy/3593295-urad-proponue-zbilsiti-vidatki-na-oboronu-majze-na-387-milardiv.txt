У Верховній Раді зареєстровано законопроєкт, яким пропонується збільшити видатки на оборону на суму 386,9 млрд грн за рахунок внутрішніх запозичень.

Як передає Укрінформ, проєкт закону №8126 про внесення змін до Закону України "Про Державний бюджет України на 2022 рік" зареєстрований на сайті Верховної Ради України 14 жовтня.
Згідно із пояснювальною запискою, законопроєктом пропонується збільшити видатки загального фонду державного бюджету на 386 865,5 млн грн за рахунок здійснення додаткових внутрішніх запозичень.
Додаткові видатки передбачені, зокрема, на Міністерство оборони України разом з Держспецтрансслужбою – 365 157,1 млн грн; органи Міністерства внутрішніх справ (Нацполіцію, Держприкордонслужбу, Нацгвардію, ДСНС) - 12 899,9 млн грн; Головне управління розвідки Міноборони – 3 171,8 млн грн; Службу безпеки України - 3 744,3 млн грн; на адміністрацію Держспецзв’язку – 1 253,2 млн грн тощо.
Також законопроєктом пропонується здійснити залучення кредитів (позик) від уряду Сполученого Королівства Великої Британії та Північної Ірландії до спецфонду Державного бюджету для відновлення дорожньої інфраструктури у розмірі 10,0 млн грн.
Як повідомлялося, загальна сума касових видатків загального фонду державного бюджету від початку повномасштабного вторгнення рф в Україну до 1 вересня 2022 року становить 1,2 трлн грн. У серпні Верховна Рада проголосувала за збільшення видатків на оборону та підтримання економіки на понад 270 млрд грн за рахунок збільшення внутрішніх запозичень.