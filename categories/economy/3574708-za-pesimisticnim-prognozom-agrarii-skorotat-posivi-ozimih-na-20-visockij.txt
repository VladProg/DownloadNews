За песимістичним прогнозом, аграрії цього року скоротять обсяги посівів озимих пшениці, жита та ячменю на 20%, але посіви озимого ріпаку залишаться на рівні минулого року.

Про це розповів перший заступник міністра аграрної політики та продовольства Тарас Висоцький у коментарі для Укрінформу.
"За песимістичним прогнозом, якщо будуть перебої з експортом чи чимось іншим, то мінус 20% буде засіяно озимих пшениці, ячменю та жита", - сказав він.
При цьому, зазначив Висоцький, цьогорічні посіви озимого ріпаку прогнозуються на рівні минулого року.
За словами заступника міністра, аграрії на деокопуваних територіях, зокрема на Харківщині, також устигнуть провести сівбу озимих.
Як повідомляв Укрінформ, у Всеукраїнській аграрній раді спрогнозували, що сільгоспвиробники скоротять площі під посіви озимих культур на 30% через проблеми з реалізацією зерна, а також низькі закупівельні ціни на агропродукцію.