Центральний банк Росії (Банк Росії) підвищив ключову ставку з 8,5% до 12% наступного дня після того, як курс долара США перевищив 100 рублів, а євро - 110 рублів.

Як передає Укрінформ, про це йдеться у пресрелізі Банку.
«Рада директорів Банку Росії ухвалила рішення підвищити ключову ставку з 15 серпня 2023 року на 350 базових пунктів до12,00% річних. Це рішення ухвалено з метою обмеження ризиків для цінової стабільності», - заявив регулятор.
Зазначається, що Банк Росії прийматиме подальші рішення щодо ключової ставки з урахуванням фактичної та очікуваної динаміки інфляції щодо мети, процесу структурної перебудови економіки, а також оцінюючи ризики з боку внутрішніх та зовнішніх умов та реакції на них фінансових ринків.
«Збільшення внутрішнього попиту, що перевищує можливості розширення випуску, посилює стійкий інфляційний тиск і впливає на динаміку курсу рубля через підвищений попит імпорту. В результаті посилюється ефект перенесення послаблення рубля в ціни та зростають інфляційні очікування», - зазначили в ЦБ РФ.
За даними Медіазони, 14 серпня вранці курс долара США на Московській біржі перевищив 100 рублів. Вдень біржовий курс євро перевищував 110 рублів.
Як повідомляв Укрінформ, у липні центробанк РФ уперше після початку повномасштабного вторгнення Росії в Україну підвищив процентну ставку на один відсотковий пункт – до 8,5%.