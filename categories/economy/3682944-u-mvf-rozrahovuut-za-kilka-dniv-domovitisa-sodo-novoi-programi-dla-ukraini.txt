Після продуктивної спільної роботи представників Міжнародного валютного фонду і уряду України у Варшаві керівництво Фонду очікує, що обговорення нової програми для української сторони можна буде завершити вже ближчими днями.

Про це йдеться у заяві постійного представника МВФ в Україні Ваграма Степаняна, поширеній у середу, передає Укрінформ.
«Місія Міжнародного валютного фонду на чолі з Гевіном Греєм провела політичні дискусії з представниками української влади у Варшаві в період з 8 по 15 березня щодо їхнього запиту по програмі, яка підтримується Фондом», - йдеться в документі.
При цьому підкреслюється, що обговорення «були продуктивними». Сторони досягли «дуже значного прогресу» в узгодженні стратегій, що могли б стати основою для програми Фонду.
«Спираючись на цей прогрес, співробітники (МВФ – ред.) та влада (України – ред.) очікують завершити обговорення ближчими днями», - зазначається у заяві.
Як повідомляв Укрінформ, в Києві заявили, що розраховують на допомогу МВФ у компенсації частини дефіциту державного бюджету.