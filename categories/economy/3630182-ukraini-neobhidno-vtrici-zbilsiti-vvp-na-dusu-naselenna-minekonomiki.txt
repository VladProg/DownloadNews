Україна повинна здійснити потрійний стрибок в економіці – від перехідної (транзитної) до тієї, що розвивається. Зокрема, збільшити валовий внутрішній продукт на душу населення з 4 тис. дол. до 12 тис. дол.

Про це повідомив перший заступник міністра економіки Денис Кудін під час міжнародного форуму «Креативна Україна: Сила стійкості», передає Укрінформ.
«Україні потрібно зробити потрійний стрибок – від перехідної економіки до тієї, що розвивається. Є дуже чіткий критерій. Це обсяг ВВП на душу населення. До війни ми мали показник у 4 тис. дол. Наше завдання – збільшити цей показник втричі – до 12 тис. дол. Це той мінімальний рівень, від якого економіка вважається такою, що розвивається», - зазначив він.
На думку першого заступника міністра, такий стрибок можна здійснити тільки через шлях України до Європейського Союзу, а також активне підприємництво та зміну свідомості українців.
«Економіка й економічне зростання – це результат щоденної підприємницької діяльності мільйонів людей. На сьогодні принципово важливо цей процес продовжувати і нарощувати. Ворог хоче, аби ми зупинились та нічого не продукували, не виробляли та не експортували. Бо тоді це «економічна смерть». Цього робити не можна», - резюмував Кудін.
Як повідомлялось, уряд визначив перші проєкти, що фінансуватимуться за рахунок Європейського інвестиційного банку у рамках «Програми з відновлення України». На першому етапі відібрано 83 проєкти загальною вартістю 4,7 млрд грн, які будуть реалізовані у 10 регіонах України.