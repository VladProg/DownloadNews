Обміняти монети дрібних номіналів та банкноти гривні старого дизайну можна до кінця дії воєнного стану та ще 90 днів після нього.

Як передає Укрінформ, про це повідомляє пресслужба НБУ.
"Монети дрібних номіналів та банкноти гривні старих зразків до 2003 року можна буде обмінювати до кінця дії воєнного стану в Україні та ще впродовж трьох місяців (90 днів) після його припинення або скасування. Йдеться про розмінні монети номіналами 1, 2, 5 та 25 копійок та банкноти номіналами 1, 2, 5, 10, 20, 50, 100 та 200 гривень зразків до 2003 року всіх років випуску. Вони вже тривалий час вилучаються з обігу, їх не приймають під час готівкових розрахунків за товари та послуги", - йдеться в повідомленні.
У Нацбанку пояснюють, що завдяки продовженню терміну українці матимуть більше часу для обміну. Особливо це важливо для громадян, які були вимушені залишити свої домівки через війну або перебувають на тимчасово окуповані території.
Обміняти монети дрібних номіналів та банкноти гривні старих зразків до 2003 року можна безкоштовно й без обмежень у підрозділах Національного банку. У Києві - за адресою Контрактова площа, 2А, у Дніпрі - за адресою вул. Воскресенська, 13, у Львові - за адресою вул. Коперника, 4, в Одесі - за адресою вул. Рішельєвська, 8, у Харкові за адресою Театральна пл., 1, у Хмельницькому - за адресою вул. Володимирська, 91. Обмін можна здійснити у низці відділень уповноважених банків: АТ «Ощадбанк», АТ КБ «ПриватБанк», АТ «Райффайзен Банк», АТ «ПУМБ». Актуальну інформацію, в яких саме відділеннях та філіях можна здійснити обмін, потрібно дізнаватися на офіційних сайтах цих банків.
Обмін здійснюється на інші монети і банкноти всіх номіналів, що перебувають в обігу, в сумах, кратних 10 копійкам (для розмінних монет).
У Нацбанку зазначають, що станом на сьогодні в обігу ще залишається майже 7,2 млрд штук монет номіналами 1, 2, 5 та 25 копійок. Із початку вилучення їх з обігу здійснено обмін майже 220 млн штук таких монет. Зокрема, упродовж останнього місяця обміняно понад 3 млн штук. Банкнот старого зразка, введених у обіг до 2003 року, залишається в обігу зовсім мало, близько 1,5% від загальної кількості усіх банкнот в обігу. За 2020–2023 роки здійснено обмін 400 тисяч штук таких банкнот, зокрема 8,4 тисячі штук – упродовж вересня цього року.
Як повідомлялось, з 1 жовтня 2019 року монети 1, 2 та 5 копійок не приймаються для готівкових розрахунків, вони перестали бути платіжним засобом та вилучаються з готівкового обігу. Також з 1 жовтня 2020 року з обігу вилучаються монети номіналом 25 копійок та завершується процес вилучення банкнот номіналами 1, 2, 5, 10, 20, 50, 100 та 200 гривень зразків до 2003 року всіх років випуску.