Інфляція на споживчому ринку України у березні 2023 року порівняно з лютим становила 1,5%, з початку року – 3%, порівняно з березнем 2022 року - 21,3%.

Як передає Укрінформ, про це повідомили в Державній службі статистики.
"Інфляція на споживчому ринку в березні 2023 р. порівняно із лютим 2023 р. становила 1,5%, з початку року – 3,0%. Базова інфляція в березні 2023 р. порівняно із лютим 2023 р. становила 1,3%, з початку року – 2,5%", - йдеться в повідомленні.
Зазначається, що на споживчому ринку в березні ціни на продукти харчування та безалкогольні напої зросли на 2,2%. Найбільше (на 17,3%) подорожчали овочі. На 1,8–0,4% зросли ціни на яйця, безалкогольні напої, м'ясо та м'ясопродукти, хліб, макаронні вироби, молоко та молочні продукти, масло, цукор, фрукти, рибу та продукти з риби. Водночас на 2,3–0,2% подешевшали рис, продукти переробки зернових, соняшникова олія, сало. Одяг і взуття подорожчали на 12,5%, у тому числі одяг – на 12,5%, взуття – на 12,4%.
Зростання цін у сфері охорони здоров’я на 0,6% відбулося в першу чергу за рахунок подорожчання амбулаторних послуг на 0,8%.
Ціни на транспорт знизилися на 0,9% через здешевлення палива та мастил на 3,0%. Водночас на 5,3% подорожчав проїзд у залізничному пасажирському транспорті.
Як повідомляв Укрінформ, за оцінками Мінекономіки, рівень інфляції на кінець 2023 року становитиме 24%.
Фото: НБУ