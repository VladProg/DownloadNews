Споживчі ціни у серпні порівняно з липнем знизилися на 1,4%; у річному вимірі інфляція становила 8,6%.

Про це повідомляє Державна служба статистики, передає Укрінформ. https://www.ukrstat.gov.ua/
«Споживчі ціни в серпні 2023 року порівняно з липнем 2023 року знизилися на 1,4%, з початку року зросли на 2,5%», - йдеться в повідомленні.
Зазначається, що базова інфляція в серпні 2023 року порівняно з попереднім місяцем становила 0,0%, з початку року – 3,2%.
У річному вимірі інфляція у серпні становила 8,6% порівняно з 11,3% у липні.
За даними Держстату, найбільше у серпні подешевшали овочі – на 37,6%. Загалом ціни на продукти харчування та безалкогольні напої минулого місяця знизилися на 3,7%. На 4,2-0,1% подешевшали фрукти, продукти переробки зернових, масло, соняшникова олія, сири, яйця. Водночас на 2,0-0,5% зросли ціни на цукор, сало, м’ясо та м’ясопродукти, хліб, кисломолочну продукцію, безалкогольні напої.
Як повідомлялося, розмір реальної заробітної плати в Україні з урахуванням інфляції повернувся до показників початку 2022 року. В середньому по країні цей показник підвищився до 17 700 гривень.