Президент НАЕК «Енергоатом» Петро Котін закликав європейські держави розробити спільну стратегію диверсифікації постачання ядерного палива, щоб усунути з ринку російський «Росатом».

Як передає Укрінформ, про це повідомляє пресслужба Енергоатома.
Котін зазначив, що «Росатом» надає послуги зі збагачення урану, переробки відпрацьованого палива, ремонту та обслуговування атомних електростанцій у ЄС. Так, у держав-членів ЄС є п'ятнадцять реакторів ВВЕР-440 і чотири реактори ВВЕР-1000.
«Для подолання цієї залежності важливо оцінити ступінь залежності європейських країн і розробити спільну стратегію диверсифікації. Важливо, щоб усі європейські країни об’єднали свої зусилля разом з Україною та наявними інструментами ЄС», – сказав очільник Енергоатома.
На його думку, ЄС може внести зміни у свої директиви, які дозволять Єврокомісії централізовано забороняти використання технологій «недружніх» країн. Котін також зауважив, що Енергоатом разом з відповідними структурами Словаччини, Чехії, Фінляндії, Угорщини та інших країн працює разом з Westinghouse над якнайшвидшим розгортанням постачання альтернативного палива.
«У межах програми Horizon Euratom реалізується проєкт прискореного впровадження альтернативного палива, який очолює Westinghouse. Його мета – до 2026 року завершити ліцензування палива для реакторів ВВЕР-440 в Європі. Якщо всі європейські країни перейдуть на альтернативне паливо для цього типу реакторів, Росія втратить щонайменше 2-2,5 млрд доларів доходу протягом наступних 5 років», – наголосив Котін.
Як повідомлялося, Україна постійно закликає партнерів до посилення санкцій проти Росії, щоб послабити спроможність агресора вести повномасштабну війну. Йдеться, зокрема, і про корпорацію "Росатом", яка є співучасницею окупації ЗАЕС та порушення правил ядерної безпеки.