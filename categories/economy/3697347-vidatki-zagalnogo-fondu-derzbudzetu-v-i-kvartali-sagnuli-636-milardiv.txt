Сума видатків загального фонду державного бюджету за січень-березень 2023 року сягнула 636,3 млрд грн.

Як передає Укрінформ, про це повідомляє Міністерство фінансів України.

"За січень-березень 2023 року загальна сума касових видатків загального фонду державного бюджету становить 636,3 млрд грн. У березні видатки становили 225,2 млрд гривень", - йдеться в повідомленні.
За даними Державної казначейської служби України, найбільші суми видатків спрямовано на оплату праці з нарахуваннями - 276,4 млрд грн (у березні – 87,4 млрд грн); 154 млрд грн (у березні – 54,6 млрд грн) – спрямовано на оплату використання товарів і послуг або 24,2% від загального обсягу видатків; 135,9 млрд грн (у березні – 48,6 млрд грн) направлено на соціальне забезпечення; 35,3 млрд грн (у березні – 15,9 млрд грн) направлено на трансферти місцевим бюджетам або 5,5% від загального обсягу та 24,2 млрд грн (у березні – 11,5 млрд грн) спрямовано на обслуговування державного боргу або 3,8% від загального обсягу.
Як повідомлялося, Кабінет Міністрів розширив перелік пріоритетних платежів, що здійснюються Державною казначейською службою у період воєнного стану.