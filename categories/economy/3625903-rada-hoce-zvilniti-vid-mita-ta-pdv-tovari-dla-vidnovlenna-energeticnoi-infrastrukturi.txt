Верховна Рада прийняла за основу законопроєкти щодо запровадження тимчасових податкових та митних пільг для товарів, які використовуються для відновлення енергетичної інфраструктури.

Про це в Телеграмі повідомив народний депутат від фракції «Голос» Ярослав Железняк, передає Укрінформ.
За інформацією Железняка, законопроєкти №8196 та №8197 були ухвалені за основу, відповідно, 292 та 295 народними депутатами.
Згідно з пояснювальними записками, документами звільняються від оподаткування податком на додану вартість та ввізним митом товари, що надаються безоплатно, як допомога від донорів, та ввозяться в Україну суб’єктами господарювання, які здійснюють свою діяльність на ринку електричної енергії та, згідно із законом, підлягають ліцензуванню НКРЕКП для цілей відновлення інфраструктури таких підприємств.
Зазначеними документами пропонується запровадити фіскальні стимули для виробництва власних електрогенераторних установок на території України. Для цього передбачається звільнити суб’єкти господарювання, що займаються виробництвом електрогенераторних установок, від сплати мита та ПДВ, зокрема, на двигуни, генератори, статичні перетворювачі електричні, котушки індуктивності та дроселі.
Як повідомлялося, Кабінет Міністрів України на засіданні 8 листопада ухвалив рішення про звільнення від сплати ПДВ та ввізного мита на імпорт генераторів, трансформаторів, обігрівачів та інших товарів важливих для проходження цього опалювального сезону.