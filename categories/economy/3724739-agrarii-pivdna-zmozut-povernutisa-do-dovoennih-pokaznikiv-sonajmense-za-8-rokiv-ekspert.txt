Заступник голови Всеукраїнської аграрної ради Денис Марчук вважає, що аграрії південних областей зможуть повернутися до довоєнних показників виробництва щонайменше за 8 років.

Як передає Укрінформ, про це він розповів в ефірі Українського радіо.
"До моменту відновлення (Каховської ГЕС - авт.) говорити про те, що можна повернутись на довоєнні показники на жаль не доводиться. А тоді рахуємо. За прогнозами інженерів, які займаються цим напрямком, говорять, що щоб відновити Каховську ГЕС при фінансуванні потрібно порядка років 5. Рахуємо, що аграріям для того, щоб вийти на довоєнні показники після деокупації знадобиться 2-3 роки. У сукупності років 8 піде на те, щоб частково повертатися на довоєнні показники", - сказав Марчук.
Він зазначив, що без зрошення для якого використовували воду з Каховського водосховища, аграріям півдня буде дуже важко займатися виробництвом, особливо овочів, які потребують багато води. Марчук розповів, що до повномасштабного вторгнення значну частину борщового набору постачали саме з території Херсонщини, ранні овочі — з території Запорізької області.
За словами експерта, внаслідок підриву Каховської ГЕС найбільше постраждають аграрії, що знаходяться на лівому березі Херсонщини, проте до деокупації цих територій про конкретні суми збитків говорити зарано.
"Після того, як вода зійде, залишиться замулення із вмістом великої кількості металів, які потраплятимуть у землю. Тому зараз ніхто не береться робити висновків, скільки нам знадобиться часу, для того щоб відновити аграрні показники, які були в цій частині України. Робити агрохімічні аналізи ми зможемо лише після деокупації територій. Ліву частину ми не контролюємо і не знаємо, яка там ситуація. Що стосується правобережжя, то, за даними Міністерства аграрної політики, затоплено десь 10 тисяч гектарів землі, а це означає, що постраждає 100 тисяч тонн урожаю зернової групи", - додав заступник голови ВАР.
Як повідомлялось, російські війська вночі 6 червня підірвали греблю Каховської гідроелектростанції. ГЕС відновленню не підлягає. Наразі триває ліквідація наслідків підтоплення населених пунктів та об’єктів критичної інфраструктури.
За попередніми оцінками Міністерства аграрної політики та продовольства України, збитки українського агросектору внаслідок підриву Каховської ГЕС становитимуть щонайменше 10 млрд дол. США.