Рада виконавчих директорів Світового банку схвалила виділення Україні кредиту у розмірі 1,5 мільярда доларів під гарантії уряду Японії.

Про це йдеться у пресрелізі Банку, повідомляв Укрінформ.
«З лютого 2022 року Світовий банк невпинно працював із міжнародною спільнотою донорів, щоб надати екстрене фінансування, яке допомагає уряду України ... забезпечувати основні функції. Україна у свою чергу продемонструвала надзвичайну стійкість з огляду на вторгнення Росії. Ми вдячні уряду за проведення важких реформ під час війни з урахуванням майбутнього та з метою довгострокового розвитку країни. Світовий банк продовжуватиме свою тверду підтримку, щоб допомогти Україні відновити та відбудувати ще сильнішу економіку», — заявила віцепрезидентка Світового банку у справах регіону Європи та Центральної Азії Антонелла Бассані.
Зазначається, що кошти кредиту будуть використані для зміцнення системи соціального захисту в Україні, зокрема наданням допомоги найбільш уразливим верствам населення.
Кредит також спрямований на підтримку реформ, які посилять прозоре використання державних коштів.
Крім цього, це зміцнить здатність українських ринків функціонувати під час війни та сприятиме відновленню економіки через реформи на земельному, енергетичному та фінансовому ринках.
Як повідомляв Укрінформ, міністр фінансів Сергій Марченко заявив, що з початку повномасштабної війни Світовий банк мобілізував на підтримку України 34 млрд доларів, понад 22 млрд доларів з цієї суми Київ уже отримав.