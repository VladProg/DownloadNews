Правоохоронці завершили розслідування за підозрою учасників злочинної організації на чолі з колишнім головою правління Укргазбанку, яка протягом 2014-2020 років незаконно вивела з фінансової установи 206 мільйонів гривень.

Як передає Укрінформ, про це повідомило Національне антикорупційне бюро України.
Так, підозрюваними у справі є голова правління банку, директор департаменту по роботі з корпоративними віп-клієнтами, заступники згаданих посадовців, директор обласної дирекції установи та три фізичні особи – підприємця.
Посадовцям інкримінується створення злочинної організації, заволодіння коштами Укргазбанку в особливо великих розмірах, службове підроблення й легалізація доходів, одержаних злочинним шляхом.
Матеріали розслідування надані стороні захисту для ознайомлення.
Слідство встановило, що в листопаді 2014 року посадовці Укргазбанку запровадили схему виведення коштів через сплату послуг псевдопосередникам нібито за залучення фінансових ресурсів великого бізнесу, державних установ і підприємств.
У вересні 2015 року фігуранти створили злочинну організацію для розширення кола учасників злочину та збільшення можливостей заволодіння коштами банку.
Насправді посередництво відбувалося лише на папері: клієнти розміщували кошти в державному Укргазбанку на депозити за власною ініціативою або ж згідно з порядком, запровадженим для держсектору Кабінетом міністрів. Натомість Укргазбанк на підставі фіктивних актів виконаних робіт справно сплачував псевдопосередникам за послуги, які ті ніколи не надавали, та про яких більшість клієнтів банку навіть не знала.
Псевдопосередниками виявилися фізичні особи-підприємці, самозайняті та юридичні особи. Більшість із них були зареєстровані винятково для участі у наведеній схемі. Після отримання коштів ці суб’єкти припиняли свою діяльність та не здійснювали іншої активності, крім зазначеної у фіктивних актах виконання послуг.
Наведену схему залучення коштів не використовував жоден із решти державних банків в Україні. Після активізації слідчих дій з боку НАБУ та Спеціалізованої антикорупційної прокуратури її прикрили й у самому Укргазбанку.
За час існування злочинної схеми держустанова здійснила понад тисячу перерахувань на адресу 52 псевдопосередників, витративши на це незаконно понад 206 млн гривень.
Керівником злочинної групи й організатором схеми правоохоронці вважають першого заступника голови правління Укргазбанку, який невдовзі очолив його за рішенням уряду. Встановлено, що зловмисник ініціював зміну внутрішніх документів для легітимізації схеми, усував перешкоди для вчинення злочину через використання владних повноважень, затверджував умови співпраці з посередниками та здійснював контроль за виплатами.
У НАБУ пояснили, що оголошені фігурантам підозри ґрунтуються на низці експертиз, допитів свідків, обшуків, тимчасових доступів, інформації, отриманої від клієнтів банку, оглядах комп’ютерної техніки та мобільних телефонів із детальним листуванням між учасниками щодо вказаної схеми, вилучених документів, а також додаткових слідчих дій, проведених з часу перших повідомлень про підозру.
Як повідомляв Укрінформ, у жовтні 2022 року тодішньому голові Національного банку України Кирилу Шевченку оголосили підозру в налагодженні схеми розкрадання коштів під час перебування на посаді очільника державного банку "Укргазбанк". У грудні Вищий антикорупційний суд заочно його арештував.
У червні поточного року стало відомо, що Офіс генерального прокурора спрямував запит на екстрадицію Шевченка.