Спікер парламенту Молдови Ігор Гросу пояснив, що весь газ, який є у Молдови в резервах, оплачений, і влада сама може вирішувати, де його зберігати.

Як передає Укрінформ, про це повідомляє point.md.
"Імператорські замашки! Вибачте, будь ласка, яка їм різниця, де я зберігаю ключі від машини? Яка йому різниця, де зберігається сіль у моєму будинку. Його це не стосується. Ми заплатили за цей газ, і самі вирішуватимемо, де його зберігати", - обурився Гросу.
Ігор Гросу також нагадав, що інформацію про запаси газу в країні буде віднесено до державної таємниці.
Депутат правлячої партії "Дія та солідарність" Раду Маріан додав, що путін не знає концепції економії природного газу.
Ми економимо природний газ і маємо повне право залишити його на потім, і, напевно, пан Путін, який купається в природному газі та нафті, цього не розуміє», - додав він.
Раніше путін висловив подив з приводу того, що Молдова зберігає запаси газу в Україні.
Зазначається, що з початком російсько-української війни Молдова почала запасати газ в Україні та Румунії з огляду на погрози «Газпрому» припинити постачання. В даний час резерв газу в країні становить 250 млн м3 газу, який зараз використовується для постачання населення правого берега Дністра, оскільки обсяги, що поставляються «Газпромом», йдуть на лівий берег в обмін на електроенергію від Кучурганської ГРЕС.
Як повідомляв Укрінформ, у листопаді газпром заявив про «осідання» в Україні російського газу, призначеного для постачання молдовським споживачам за контрактом з компанією «Молдовагаз».
У свою чергу міністр інфраструктури Молдови Андрій Спину спростував обвинувачення Газпрому, заявивши, що деякі обсяги купленого газу Молдова залишає в українських сховищах.