Міністерство фінансів та Кредитна установа для відбудови (KfW) підписали угоду на 50 млн євро на рефінансування програми «Доступні кредити 5-7-9%».

Як передає Укрінформ, про це повідомляє пресслужба Мінфіну.
"30 листопада міністр фінансів України Сергій Марченко підписав Угоду про грант між Україною та Кредитною установою для відбудови (KfW) на суму 50 млн євро на рефінансування Програми «Доступні кредити 5-7-9%». Кошти дозволять відшкодувати витрати на компенсацію процентної ставки за кредитами для малого і середнього бізнесу України", - йдеться в повідомленні.

За словами Марченка, робота підприємств є важливою складовою фінансової стабільності та економічної безпеки України в умовах війни.
"50 млн євро грантових коштів KfW стануть вагомим внеском в удосконалення діючих програм фінансової підтримки бізнесу. Кошти будуть спрямовані на рефінансування витрат за Програмою «Доступні кредити 5-7-9%», що дозволить й надалі забезпечувати доступ малому і середньому бізнесу до пільгового кредитування", – наголосив Марченко.
Міністр зазначив, що Фонд розвитку підприємництва є ключовою інституцією з доступного фінансування для українського бізнесу, спрямованого на відновлення та розвиток підприємництва в умовах воєнного стану.
Як повідомлялось, в Україні Із моменту старту Державної програми «Доступні кредити 5-7-9%», станом на 27 листопада 2023 року, суб’єкти підприємництва отримали від уповноважених банків 76 429 кредитів на загальну суму 253,5 млрд грн, з яких 51 737 – від банків державного сектору економіки на загальну суму 109,8 млрд гривень.