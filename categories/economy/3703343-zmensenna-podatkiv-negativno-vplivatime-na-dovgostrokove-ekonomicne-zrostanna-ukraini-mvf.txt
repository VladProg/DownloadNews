Заходи, які сприятимуть зменшенню податкових надходжень або зруйнують існуючу податкову базу, обмежать здатність України досягати цілей розвитку, що матиме негативний вплив на довгострокове економічне зростання.

Як передає Укрінформ, про це заявив постійний представник Міжнародного валютного фонду (МВФ) в Україні Ваграм Степанян в інтерв'ю "Інтерфакс-Україна".
"Міжнародне співтовариство готове розділити частину тягаря, але Україна повинна продовжувати виконувати свою частину і посилювати мобілізацію внутрішніх доходів для фінансування зростаючих соціальних та інфраструктурних потреб. Для післявоєнної України це буде основною передумовою стійкого та тривалого економічного зростання. З цього логічно постає, що заходи, які зменшують податкові надходження або руйнують існуючу податкову базу, обмежують здатність України досягати цілей реконструкції та розвитку, що негативно впливає на довгострокове економічне зростання", - сказав він.
Степанян наголосив, що відновлення та реконструкція України потребуватиме величезних фінансових ресурсів, про що свідчить нещодавня оцінка збитків та потреб на відновлення.
Представник МВФ пояснив, що програма розширеного фінансування України спрямована на сприяння стійкому та надійному економічному зростанню, яке залежить від багатьох інструментів політики.
За словами Степаняна, одним з таких інструментів є податкова політика, оскільки ефективна та справедлива податкова політика дозволяє перерозподіляти державні ресурси для задоволення соціальних та інфраструктурних потреб країни з одночасним підвищенням конкурентоспроможності шляхом забезпечення рівних умов для бізнесу. Ці важливі функції податкової політики сприяють економічному зростанню як загалом, так і у випадку України.
Він також зазначив, що національна стратегія доходів, яка впроваджуватиметься у межах програми, допоможе узгодити мобілізацію доходів з урядовими пріоритетами розвитку та середньостроковими потребами у витратах, у тому числі на реконструкцію та соціальні потреби.
Зокрема, вона включатиме: заходи з підвищення рівня надання податкових та митних послуг; перегляд спрощеної системи оподаткування для вирішення проблеми ерозії податків на працю; узгодження законодавства, яке стосується ПДВ та акцизних зборів з законодавством ЄС; посилення антикорупційних заходів та процедур управління для усунення ризиків недоброчесності; податкові реформи для післявоєнної реконструкції та інвестицій.
Як повідомлялось, у березні 2023 року Рада директорів Міжнародного валютного фонду затвердила нову чотирирічну програму розширеного фінансування для України у розмірі 15,6 млрд дол. США. Перший транш у розмірі 2,7 млрд доларів Україна отримала одразу після схвалення програми.