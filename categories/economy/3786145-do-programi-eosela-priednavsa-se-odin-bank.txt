Sense Bank доєднався до державної програми іпотечного кредитування «єОселя», що допоможе збільшити регіональне покриття її учасників.

Про це повідомляє пресслужба Укрфінжитло, передає Укрінформ.
«Укрфінжитло та Sense Bank уклали генеральну угоду та договори співробітництва», - йдеться в повідомленні.
За словами голови правління Укрфінжитла Євгена Мецгера, приєднання ще одного банку допоможе збільшити регіональне покриття програми доступного іпотечного кредитування.
Банк має намір розвивати діджитальні напрямки програми та спрощувати в співпраці з «Дією» доступ до кредитів за програмою «єОселя».
Sense Bank став сьомим банком-партнером програми. Раніше доступні іпотечні кредити в межах «єОселі» надавали Ощадбанк, Приватбанк, Укргазбанк, Глобус банк, Sky Bank та Укрексімбанк.
Як повідомлялося, програма «єОселя» почала свою роботу в жовтні минулого року. З 1 серпня програма була розширена. За цей період кредити під 7% на придбання житла взяли понад 500 українських родин на суму 850 млн грн.