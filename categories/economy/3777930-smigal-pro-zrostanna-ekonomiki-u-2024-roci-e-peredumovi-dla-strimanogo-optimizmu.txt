Песимісти недооцінили здатність України до адаптації; за підсумками нинішнього року ВВП країни зросте більш як на 4%.

Як повідомляє кореспондент Укрінформу, про це заявив Прем'єр-міністр України Денис Шмигаль під час Шостого Німецько-українського економічного форуму, що проходить у Берліні.
"Коли на початку війни наша економіка впала на 30%, песимісти пророкували їй катастрофу, але вони недооцінили здатність України до адаптації. Так, нам дуже важко, але ми рухаємося вперед. За підсумками поточного року ВВП країни зросте більш як на 4%. Інфляція сповільнилася менше ніж до 9%, а міжнародні резерви стійкі, на рівні близько 40 млрд доларів. <...> Є передумови для стриманого оптимізму, тому в бюджет на 2024 рік ми закладаємо прогноз зростання економіки на 5%", - сказав він.
Шмигаль додав, що в умовах війни Україна виростила на 7 млн т більше врожаю, ніж минулого року.
"Завдяки підтримці партнерів, зокрема Німеччини, зберігаємо макрофінансову стабільність", - наголосив прем'єр.
Як повідомлялося, у Берліні стартував Шостий Німецько-український економічний форум, який зібрав понад 500 представників політикуму та бізнесу. Форум проходить під гаслом «Відновлення, розумне зростання та безпека».