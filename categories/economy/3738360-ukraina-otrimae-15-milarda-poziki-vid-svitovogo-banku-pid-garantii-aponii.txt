Україна отримає 1,5 млрд доларів позики від Світового банку під гарантії уряду Японії.


Про це Прем’єр-міністр України Денис Шмигаль написав у Телеграмі.
"Україна отримає 1,5 млрд доларів позики від Світового банку під гарантії уряду Японії. Щойно відповідну угоду підписали Світовий банк і Мінфін під час нашої зустрічі з Віцепрезиденткою Світового банку Антонеллою Бассані", - ідеться у повідомленні.
За словами Шмигаля, кошти передбачені для зміцнення соціального захисту й надання допомоги людям під час війни та для відновлення економіки.
"Загалом Група Світового банку спільно з партнерами мобілізували для допомоги Україні 34 млрд доларів. З них понад 22 млрд доларів уже надійшли до бюджету. Особливо вдячні за найбільший в історії Банку інвестиційний проєкт PEACE in Ukraine, який допомагає фінансувати соціальні виплати та пенсії. Цінуємо нашу тісну співпрацю та розраховуємо на подальші спільні проєкти для відновлення та розвитку України", - наголосив Шмигаль.
Як повідомляв Укрінформ, до Києва в рамках свого першого офіційного візиту в Україну прибули віцепрезидент Світового банку у справах регіону Європи та Центральної Азії Антонелла Бассані та віцепрезидент IFC в країнах Європи, Латинської Америки та Карибського басейну Альфонсо Гарсія Мора.