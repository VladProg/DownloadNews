Українським спеціалістам вдалося поновити лінію аварійного живлення до Запорізької АЕС.

Як повідомляє кореспондент Укрінформу, про це заявили у МАГАТЕ.

“Українські інженери спромоглися відновити аварійне живлення Запорізької АЕС. Це дуже потрібний крок, зважаючи, що двічі протягом минулого тижня станція втрачала доступ до зовнішнього живлення”, - йдеться у повідомленні на сайті відомства.
До ЗАЕС також вдалося сімома вантажівками доставити пальне, необхідне для роботи 20 електрогенераторів. “Станція наразі має вдосталь пального для підтримки роботи генераторів протягом щонайменше 10 днів у разі, якщо подача зовнішнього живлення буде перервана”, - зауважили у МАГАТЕ.
Окрім цього, на ЗАЕС триває підготовка до відновлення роботи реактора №5, а реактор №6 почнуть запускати завтра, на що знадобиться кілька днів.
Як повідомлялося, ЗАЕС, найбільша атомна станція в Європі, з 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.