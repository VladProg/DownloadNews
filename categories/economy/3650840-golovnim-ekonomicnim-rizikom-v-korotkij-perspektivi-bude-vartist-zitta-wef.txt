Зростання вартості життя стане головним ризиком для суспільства впродовж наступних двох років.

Про це йдеться у свіжій доповіді Всесвітнього економічного форуму (WEF), передає Укрінформ.
«Серед глобальних ризиків у наступні два роки переважатиме вартість життя, водночас, провал дій з реагування на кліматичні зміни домінуватиме впродовж наступного десятиліття», - зазначається у доповіді.
При цьому уточнюється, що «криза вартості життя» серйозно впливатиме на суспільство й досягне свого піка найближчим часом. У середній та подальшій перспективі людство спостерігатиме втрату біорізноманіття та колапс екосистеми.
Серед інших ризиків, позначених у топпереліку на наступні роки, входять, у тому числі геоекономічне протистояння, ерозія соціальної згуртованості, поляризація суспільства, поширення кіберзлочинності, масштабна вимушена міграція.
«В міру того, як закінчується економічна ера, наступний період принесе більше ризиків стагнації, дивергенції та лиха», - зауважили у WEF.
Передумовою для цього стали економічні наслідки COVID-19 та війни росії проти України, що призвело до стрімкого розвитку інфляції, швидкого реагування в грошово-кредитній політиці, а також початку ери низького зростання та низьких інвестицій. Тому, зазначається в доповіді, уряди й центробанки можуть відчути стійкий інфляційний тиск упродовж наступних двох років, що вплине також на розірвання ланцюга постачань.
«Великими також є ризики погіршення економічних перспектив. Помилка монетарної та фіскальної політики підвищить ймовірність шоків ліквідності, сигналізуючи про більш тривалий економічний спад і боргову кризу в глобальному масштабі»,- зауважують експерти WEF.
Як раніше повідомляло агентство, світовий банк прогнозує цьогорічне зростання глобальної економіки на 1,7%, зокрема, через негативні наслідки, спричинені вторгненням росії в Україну.