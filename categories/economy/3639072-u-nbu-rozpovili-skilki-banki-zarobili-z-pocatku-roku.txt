За січень-листопад 2022 року чистий прибуток банківської системи становить 19,4 млрд грн.

Як передає Укрінформ, про це написав член Ради НБУ Богдан Данилишин у Фейсбуці.
"За даними Національного банку, у січні-листопаді 2022 року чистий прибуток банківської системи становив 19,4 млрд грн (+8,5 млрд грн у жовтні)", - йдеться в повідомленні.
За словами Данилишина, покращення фінансового результату банків, починаючи з 3 кварталу 2022 року, мало місце через переоцінку вартості цінних паперів в портфелях банків після зміни обмінного курсу гривні, що збільшило їх позитивний фінансовий результат за відповідною статтею на 30,3 млрд грн у липні-листопаді 2022 р. Натомість збільшення відрахувань у резерви за активними операціями (+55,1 млрд грн у липні-листопаді) виступало основним чинником негативного впливу на фінансовий результат діяльності банків.
Як повідомляв Укрінформ, у 2021 році платоспроможні банки отримали історично рекордні 77,5 млрд грн чистого прибутку, що майже вдвічі більше, ніж у 2020-му (39,7 млрд грн), та на 33% більше, ніж у докризовому 2019-му (58,4 млрд грн).