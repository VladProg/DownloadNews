Ціни на нафту у понеділок, 14 листопада, піднімаються третю сесію поспіль на тлі очікування зростання попиту в Китаї внаслідок зміни політики влади країни щодо боротьби з COVID-19, а також нових заходів підтримки економіки.

Як передає Укрінформ, про це повідомляє enkorr.
Вартість січневих ф'ючерсів на нафту Brent на лондонській біржі ICE Futures становить $96,19 за барель, що на $0,2 (0,21%) вище за ціну на закриття попередньої сесії. За підсумками торгів у п'ятницю ці контракти подорожчали на $2,32 (2,5%), до $95,99 за барель.
Ціна ф'ючерсів на нафту WTI на грудень на електронних торгах Нью-Йоркської товарної біржі (NYMEX) піднялася на $0,14 (0,16%), до $89,1 за барель. На час закриття попередніх торгів вартість цих контрактів збільшилася на $2,49 (2,9%), до $88,96 за барель.
За підсумками минулого тижня Brent подешевшала на 2,6%, WTI – на 3,9%.
Збільшення споживання нафти Китаєм може збігтися за часом зі скороченням пропозиції на ринку у зв'язку з набуттям чинності європейським ембарго на імпорт російської нафти і скороченням видобутку ОПЕК+, зазначає агентство Bloomberg.
Минулого тижня Пекін оголосив про скорочення масового тестування людей на коронавірус, а також про розпуск «карантинних таборів». У суботу влада країни заявила, що планує подальші поступові зміни, завдяки яким ковідні обмеження стануть більш сфокусованими, але не м'якими.
«Коректування Китаєм політики «нульової терпимості» до коронавірусу дає потужний сигнал нафтовому ринку», — зазначає аналітик SPI Asset Management Стівен Іннес.
Міністр фінансів США Джанет Йеллен заявила минулими вихідними, що набрання чинності європейським ембарго на закупівлю нафти в РФ 5 грудня «з великою ймовірністю» змусить москву продавати частину нафти за ціною, не вищою від стелі, встановленої США та їх союзниками, якщо Росія хоче уникнути суттєвого скорочення нафтового експорту.