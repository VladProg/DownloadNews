Верховна Рада ухвалила закон, який визначає процедуру оптимізації структури власності Оператор газотранспортної системи (ОГТСУ) шляхом приєднання до нього АТ «Магістральні газопроводи України».

Відповідний законопроєкт №9311-1 у другому читанні підтримали 250 народних депутатів, передає Укрінформ із посиланням на парламентаря Ярослава Железняка у Телеграмі.
Закон передбачає реалізацію обов’язків щодо реформи корпоративного управління ОГТСУ, взятих на себе Україною та затверджених у меморандумах з ЄС та МВФ. Вони передбачають, що до кінця жовтня 2023 року розпочнеться корпоративна реструктуризація ОГТСУ відповідно до узгодженої цільової моделі, а також до нього буде приєднано АТ «МГУ» та обрано наглядову раду.
Документ є альтернативним до проєкту, розробленого Кабміном, та усуває низку недоліків у цьому процесі. Зокрема, якщо новий склад наглядової ради ОГТСУ не буде обрано та призначено до 31 жовтня 2023 року, то повноваження будуть здійснюватися загальними зборами учасників, крім призначення та звільнення з посади керівника та/або голови та членів виконавчого органу.
Також закон забезпечує формування нового складу наглядової ради ОГТСУ відповідно до вимог закону про управління об’єктами державної власності. Це гарантує, що більшість у новій наглядової ради становитимуть незалежні члени, та конкретизує процедуру конкурсного відбору у порядку, передбаченому для особливо важливих для економіки підприємств.
Крім цього, документ прибирає виключне право наглядової ради АТ «МГУ» пропонувати зміни до статуту Оператора ГТС України, а також запроваджує обов’язковість погодження Секретаріатом Енергетичного Співтовариства змін до статуту ОГТСУ.
Як повідомлялось, АТ «Магістральні газопроводи України» є єдиним акціонером ОГТСУ. Власником МГУ є держава в особі Кабінету Міністрів України. У березні 2023 року в Енергетичному Співтоваристві заявили, що вважають за потрібне ліквідацію МГУ, а також мають занепокоєння щодо фінансового стану ОГТСУ.