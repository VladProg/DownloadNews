За січень - червень 2023 року уряд України залучив від розміщення ОВДП на аукціонах 293 млрд грн в еквіваленті, загалом упродовж воєнного стану – 545 млрд грн.


Як передає Укрінформ, про це повідомляє пресслужба Національного банку України.
«За даними Депозитарію НБУ, упродовж шести місяців 2023 року уряд України залучив від розміщення ОВДП на аукціонах 195 595,0 млн грн, 1 963,9 млн дол. США та 640,9 млн євро», - йдеться в повідомленні.
На погашення за внутрішніми борговими державними цінними паперами за цей період спрямовано 126 772,3 млн грн, 1 763,6 млн дол. США та 529,8 млн євро.
Наголошується, що протягом січня - червня запозичення Міністерства фінансів на внутрішньому борговому ринку на 80 530,8 млн грн в еквіваленті перевищували виплати за облігаціями внутрішньої державної позики, зокрема в червні – на 3 072,5 млн грн в еквіваленті.
Загалом із початку повномасштабної війни до 30 червня 2023 року (включно) уряд на первинних аукціонах залучив 347 985,6 млн грн, 3 892,9 млн дол. США та 1 618,2 млн євро, а на погашення за ОВДП спрямовано 340 110,0 млн грн, 4 556,9 млн дол. США та 1 192,4 млн євро.
Як повідомляв Укрінформ, за даними Міністерства фінансів України, державні запозичення до загального фонду державного бюджету за січень - червень 2023 року становили 879,1 млрд грн.