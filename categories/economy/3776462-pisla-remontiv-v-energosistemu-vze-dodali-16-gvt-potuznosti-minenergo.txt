У межах ремонтної кампанії та підготовки до опалювального сезону енергетики додали до енергосистеми 1,6 ГВт потужності.

Як передає Укрінформ, про це повідомляє Міністерство енергетики за підсумками виступу міністра Германа Галущенка під час зустрічі з послами G7+.
"У межах масштабної ремонтної кампанії в енергетиці до енергосистеми вже додані 1,6 ГВт. Досягнути цього показника вдалося завдяки модернізації блоків теплової та гідрогенерації. Ще 100 МВт буде додано найближчим часом", - йдеться у повідомленні.
Галущенко під час виступу зазначив, що через масовані атаки росіян на енергетичну інфраструктуру деякі об’єкти зруйновані та не підлягають ремонту. Так, Україна втратила приблизно 50% генеруючих потужностей, які були доступні до повномасштабної агресії.
Зокрема, втрачено 44% потужностей атомної генерації, 60% - теплової, понад 70% вітрових і близько 20% сонячних потужностей. Галущенко також нагадав, що найбільша у Європі Запорізька атомна електростанція досі перебуває в окупації.
Як повідомлялося, група ДТЕК з початку 2023 року відремонтувала 17 енергоблоків теплоелектростанцій, що становить 90% від запланованого обсягу ремонтів до початку опалювального сезону.