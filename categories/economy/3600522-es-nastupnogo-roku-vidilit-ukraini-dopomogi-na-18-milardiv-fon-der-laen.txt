Європейський Союз має намір підтримувати Україну допомогою у 1,5 мільярда євро щомісяця, що може скласти суму 18 мільярдів євро у 2023 році.

Про це сьогодні у Берліні під час виступу на Міжнародній конференції експертів з відновлення України, що відбувається під егідою Німецького головування G7 та Європейської комісії, заявила президентка цієї ключової європейської інституції Урсула фон дер Ляєн, повідомляє кореспондент Укрінформу.
«Україна потребує негайної допомоги та швидкого відновлення та відбудови. Ця допомога потрібна для виживання щодня, щоб сплачувати мінімальні потреби кожного дня, грошове утримання для військових та сил безпеки, зарплати для вчителів та лікарів у лікарнях та у сільській місцевості, пенсії для пенсіонерів, та інші невідкладні виплати. Відповідно до оцінки міжнародних фінансових інституцій та України, необхідно мати від 3 до 5 мільярдів євро щомісяця лише для того, щоб покрити ці поточні витрати. Тут потрібна надійна допомога від Європейського Союзу, від наших друзів у Сполучених Штатах та, безмовно, від міжнародних фінансових інституцій», - зауважила фон дер Ляєн.
«Я переконана, що це вірно, якщо ЄС візьме на себе справедливу частку цієї допомоги. Я працюю з країнами-членами, щоб Євросоюз міг підтримати Україну ресурсами до 1,5 мільярда євро щомісяця війни, що у сумі складатиме близько 18 мільярдів євро у 2023 році», - додала очільниця Єврокомісії.
Вона зауважила, що Єврокомісія бачить у відновленні та у допомозі України три ключові пункти. Перше - Україна має отримувати сталу та постійну підтримку від партнерів на витрати - від нагальних життєвих потреб до довгострокових програм з відбудови та реконструкції. Друге – має бути створена відповідна архітектура такої допомоги, щоб вона була якомога більш широкою та інклюзивною. Третє - з огляду на те, що Україна отримала статус країни-кандидата на вступ до ЄС, Євросоюз має підтримати всі зусилля України на її шляху до повноцінного членства в Європейському Союзі.
Як повідомлялося, сьогодні, 25 жовтня, у Берліні відбувається Міжнародна конференція експертів з відновлення України, яка залучила найкращих фахівців з усього світу. Ці експерти мають представити стратегію повоєнної відбудови України, яка стане основою для конкретних програм з реконструкції та відновлення України за участю міжнародного співтовариства.