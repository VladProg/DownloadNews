Ціни на нафту знижуються у середу, 28 вересня, після впевненого зростання напередодні на занепокоєнні через пропозицію.

Як передає Укрінформ, про це повідомляє enkorr.
Вартість листопадових ф'ючерсів на нафту Brent на лондонській біржі ICE Futures становить $85,16 за барель, що на $1,11 (1,29%) нижче за ціну на закриття попередньої сесії. За підсумками попередніх торгів ці контракти здорожчали на $2,21 (2,6%), до $86,27 за барель.
Ціна ф'ючерсів на нафту WTI на листопад на електронних торгах Нью-Йоркської товарної біржі (NYMEX) опустилася на $1,14 (1,45%), до $77,36 за барель. На закриття ринку у вівторок вартість цих контрактів піднялася на $1,79 (2,3%), до $78,5 за барель, мінімуму з 3 січня.
Трейдери зберігають занепокоєння через перспективи пропозиції, яка пов'язана з призупиненням видобутку в Мексиканській затоці через ураган "Ян", що наближається. У Національному центрі США зі стеження за ураганами очікують, що "Ян" дістанеться Флориди до середини цього тижня.
Через наближення урагану Chevron оголосила про зупинення роботи двох добувних платформ у Мексиканській затоці. Сукупний обсяг видобутку нафти на цих двох платформах становить близько 120 тис. барелів на добу (б/д). Британська ВР також має намір закрити дві платформи в регіоні, обсяги видобутку на кожній з яких перевищують 100 тис. б/д.
Увага ринку поступово переключається на засідання альянсу ОПЕК+, що наближається, яке відбудеться 5 жовтня. Аналітики вважають, що альянс може ухвалити рішення активно скорочувати видобуток нафти через падіння цін.
Тим часом долар США знову активно дорожчає в середу до інших валют, що може бути негативним чинником для нафтового ринку. Підйом долара на тлі перспектив посилення монетарної політики США призводить до того, що купівля сировинних товарів стає менш привабливою для власників інших валют.
Фото: Bloomberg