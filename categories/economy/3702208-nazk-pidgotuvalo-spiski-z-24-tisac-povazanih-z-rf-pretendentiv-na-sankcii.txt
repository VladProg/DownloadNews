З березня минулого року Національне агентство з питань запобігання корупції підготувало списки із понад 24 тис. претендентів на запровадження санкцій у зв’язку з російською агресією.

Про це повідомив експерт НАЗК по роботі з санкціями Євген Касьян під час панельної дискусії «Фінанси країни-терориста: як конфіскувати?» в Медіацентрі Україна - Укрінформ.
За його словами, станом на початок квітня 2023 року запроваджено санкційні обмеження проти 13 тис. із 24 тис. фігурантів цього переліку.
«Спочатку робота просувалася не такими темпами, як нам би хотілося. Тому що санкційний трек, який був у довоєнний період, і той, якого країна потребує під час війни, суттєво відрізняються. Зараз потрібно рухатися в сотні разів швидше. І це вдалося зробити, починаючи з минулорічного вересня», - сказав Касьян
За його словами, це вдалося певною мірою, мабуть, і завдяки наріканням від міжнародних партнерів, що вони загалом впровадили більше обмежень проти росіян та пов’язаних із рф осіб, ніж сама країна, яка воює.
Серед важливих інструментів ідентифікації осіб, причетних до збройної агресії рф, - претендентів на санкції, експерт назвав створений нещодавно портал «Війна і санкції».
Мета створення порталу - публічний тиск на співучасників російських злочинів та синхронізація санкційних списків України і міжнародних партнерів. Дані порталу, зокрема, використовуються українським та глобальним бізнесом, щоб визначитися, чи варто працювати з тими або іншими особами і компаніями.
Ще одним напрямком роботи НАЗК, за словами представника агентства, є підготовка законодавчих змін, які дозволяють не лише блокувати російські суверенні активи, а й конфісковувати їх.
«У цьому питанні ми співпрацюємо з Міністерством юстиції. І вже опрацювали понад 800 запитів Мін’юсту щодо пошуку активів підсакційних осіб - росіян та російських компаній. Ми шукаємо такі активи на території України, передаємо пакети документів до Міністерства юстиції, яке в судовому порядку стягує ці кошти й майно», - розповів Касьян.
Як приклади він навів стягнення на користь України активів путінських мільярдерів дерипаски і родини ротенбергів. Також до Мін’юсту передали матеріали щодо компанії VS Energy, пов’язаної з російськими бізнесменами бабаковим, воєводіним та гінером.
«Цим, поміж іншого, показуємо приклад зарубіжним партнерам, демонструючи, що у нас це працює. Відповідно, й вони можуть впроваджувати подібні норми, які допоможуть вилучати суверенні активи російської федерації», - пояснив посадовець.
Також аналітики НАЗК відстежують випадки обходу санкції, запроваджених світовою спільнотою проти держави-агресора. Серед ключових «помічників» путіна Касьян назвав Туреччину, Казахстан, Вірменію, Грузію, ОАЕ, рідше - Саудівську Аравію, Китай та Індію, а також різні офшорні юрисдикції.
Як повідомлялося, за два роки до початку повномасштабного вторгнення в Україні працювали 13 тис. компаній, прямо чи опосередковано пов’язаних із державою-агресором. За даними YouControl, у 2021 році загальний обсяг українських активів з російською часткою чи бенефіціарами оцінювали у 9 млрд дол.