За січень-серпень 2023 року через Прозорро відбулося 142 тисячі тендерів на понад 317 млрд грн.

Про це розповіла перший віцепрем’єр-міністр – міністр економіки України Юлія Свириденко у колонці для “Економічної правди”, повідомляє пресслужба Мінекономіки, передає Укрінформ.
"За 8 місяців 2023 року через електронну систему Прозорро відбулося 142 тисячі тендерів на понад 317 млрд грн. Тобто прозорих і конкурентних торгів через електронну систему стало на 350% більше, ніж торік. У 2022 році було проведено 89 тисяч тендерів на майже 90 млрд грн", - йдеться у повідомленні.
За словами Свириденко, такого результату вдалося досягти завдяки тому, що майже 70% від усіх невійськових витрат Міноборони та інших суб'єктів, які проводять закупівлі, повернули в Прозорро.
Також, щоб закупівлі не лише були якісними процедурно, але й з точки зору обґрунтування, Мінекономіки пропонує створити центри компетенцій.
“Це можуть бути агенції чи департаменти, підпорядковані органам місцевого самоврядування. Такі центри аналізуватимуть потреби та вирішувати, що зараз більш потрібно, а що може почекати. Фахівці шукатимуть постачальників, готуватимуть зразки форм документів до тендеру”, — додала Свириденко.
Крім того, перший віцепрем'єр висловила думку щодо створення в Міноборони спеціалізованих закупівельних агенцій для тилового забезпечення. Ці агенції забезпечуватимуть управління не лише на етапі тендеру, а й іншими процесами, такими як: формування потреби, управління постачаннями та контроль якості.
Як повідомлялось, нещодавно уряд вніс зміни до постанови №1178, згідно із якими зменшили перелік підстав, коли державні замовники можуть уникнути конкурентних торгів, а підписують контракти напряму. Також було посилено відповідальність державних замовників за зловживання такою підставою, як нагальна потреба. При цьому, якщо закупівлю від 50 тис. грн проведено без конкурсу, то треба не тільки оприлюднювати звіт про договір, але і погоджене керівником замовника обґрунтування підстави для такої закупівлі.