Міністр енергетики України Герман Галущенко у межах 67-ї сесії Генеральної конференції МАГАТЕ провів зустріч із головою делегації Великої Британії – міністром з питань ядерної енергетики та мереж Ендрю Бові.

Як передає Укрінформ, про це повідомила пресслужба Міністерства енергетики.
Ключову увагу під час зустрічі приділили співпраці у ядерній галузі та координації на міжнародному рівні задля дотримання принципів ядерної безпеки.
Учасники зустрічі констатували, що наразі немає механізму, який би дозволив притягнути росію до відповідальності за порушення визнаних світовою спільнотою принципів забезпечення ядерної і радіаційної безпеки, йдеться у повідомленні.
Тому, як наполягає Галущенко, роль МАГАТЕ має бути посилено.

«Маємо провести ґрунтовну дискусію і напрацювати також механізм, який дозволить застосовувати покарання за порушення принципів ядерної безпеки», - наголосив український міністр.
Він нагадав, що експерти з місії МАГАТЕ на ЗАЕС підтвердили порушення Росією принципів ядерної безпеки, а керівні органи міжнародного агентства неодноразово ухвалювали резолюції з вимогою до РФ залишити станцію і передати можливість її управління легітимному українському оператору. Однак Росія ігнорує ці вимоги.
Президент ДП НАЕК «Енергоатом» Петро Котін під час заходу поінформував учасників про ситуацію на тимчасово окупованій Запорізькій АЕС. Він зазначив, що український персонал, який перебуває на станції, піддається шаленому тиску з боку російських окупантів, однак, попри все, продовжує забезпечувати ядерну та радіаційну безпеку найбільшої в Європі атомної станції.
Учасники зустрічі наголосили на важливості співпраці України з партнерами з метою витіснення росії зі світових ринків шляхом виробництва альтернативного російському ядерного палива та нарощування виробництва урану.
Як повідомляв Укрінформ, тиждень тому, 19 вересня, міністр енергетики України Герман Галущенко і міністр з питань ядерної енергетики та мереж Великої Британії Ендрю Бові обговорили низку питань енергетичної безпеки в Україні, зокрема, масштабну ремонтну кампанію на енергетичних об’єктах.
Фото: Міненерго