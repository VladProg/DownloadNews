За попередніми оцінками, у першому кварталі нинішнього року ВВП зріс на 2,4%, і влада налаштована на створення розумних і ефективних стимулів для бізнесу.

Про це Прем'єр-міністр Денис Шмигаль сказав на засіданні уряду у вівторок, передає Укрінформ.
«Один із п’яти пріоритетів відновлення, який ми визначили, — це відновлення нашої економіки. За попередніми оцінками, у І кварталі цього року ВВП зріс на 2,4% порівняно із попереднім кварталом. Зараз ми сконцентровані на тому, щоб створити розумні та ефективні стимули для бізнесу. Сьогодні ухвалимо рішення, яке дозволить продовжити програму портфельних гарантій на державній основі на суму 7,8 млрд грн», - сказав Шмигаль.
За його словами, це одна із програм доступних пільгових кредитів, коли держава покриває до 80% кредиту підприємця перед банком.
«Також продовжується програма пільгових кредитів «5-7-9» — за час повномасштабної війни видано позик на більш ніж 115 млрд грн. Це суттєвий ресурс, який втримав на плаву тисячі українських бізнесів», - зазначив глава уряду.
Крім того, за його словами, працює програма безповоротних грантів "єРобота", за якою вже видано понад 4,5 тисячі грантів, "а це тисячі нових бізнесів і робочих місць". Під час останньої, восьмої хвилі видано 228 грантів. «Продовжуємо програму, аби якнайбільше українців мали можливість створити власну справу», - наголосив Шмигаль.
Як повідомляв Укрінформ, місія МВФ підтвердила очікування більш потужного економічного відновлення в Україні й покращила прогноз зростання українського ВВП України до «плюс» 1-3% в умовах невизначеності, пов’язаної з війною.