Фонд гарантування вкладів фізичних осіб виставляє на продаж другий пул непрацюючих кредитів фізичних осіб АТ «Мегабанк» за стартовою ціною у 285,8 млн грн.

Як передає Укрінформ, про це повідомляє пресслужба Фонду гарантування.
"У рамках ліквідації АТ «Мегабанк», Фонд гарантування вкладів продовжує продаж активів з метою акумуляції коштів для розрахунку із кредиторами банку. Так, 16 жовтня у системі Прозорро.Продажі відбудеться аукціон, лотом на якому стане другий пул непрацюючих кредитів фізичних осіб. У складі лоту на торги виставлено права вимоги за 7231 кредитним договором та 285 позицій дебіторської заборгованості", - йдеться в повідомленні.
Зазначається, що активи об’єднані у пул, зокрема, за ознакою місцезнаходження боржників, а це - Центральні та Західні регіони України. Включені до складу пулу кредити є непрацюючими. 97,9% портфелю (за сумою заборгованості) є беззаставними кредити, забезпеченням 2% портфелю є транспортні засоби, 0,1% - інша застава та дебіторська заборгованість. Майже 95% портфелю (за сумою заборгованості) – кредити видані в національній валюті. У той же час у 99,9 % портфелю (за сумою заборгованості) відсутні оригінали документів. Загальна заборгованість за договорами складає 285,8 млн грн, що відповідає стартовій ціні лоту. Торги відбудуться за голландською моделлю аукціону.
Як повідомляв Укрінформ, Фонд гарантування вкладів фізичних осіб запустив «пілотний проєкт», відтепер пули кредитів суб’єктів господарювання, які перебувають на балансі банків, що ліквідуються, формуватимуться за новим галузевим підходом.