Національне агентство з питань виявлення, розшуку та управління активами, одержаними від корупційних та інших злочинів (АРМА), передало в управління активи на суму понад 7 млрд грн, з них у першому кварталі - на 2,5 млрд грн.

Про це повідомляє прресслужба Нацагентства, передає Укрінформ.
«Загальна вартість арештованих активів, які АРМА передало в управління приватним і державним компаніям, станом на сьогодні перевищує 7 млрд грн. На початку року цей показник становив 4,8 млрд грн, таким чином, за перший квартал 2023 року управителям передано активи вартістю майже 2,5 млрд грн», - ідеться в повідомленні.
Крім того, Нацагентство зберігає вартість арештованих грошових коштів на суму майже 3 млрд грн. З них понад 1,2 млрд грн вкладено у військові облігації; ще близько 1,7 млрд грн - розміщено на депозитах у державному банку.
Відтак, загальна вартість арештованих активів, збереження яких забезпечує АРМА, сьогодні становить 10 млрд грн.
Як повідомлялося, за матеріалами Служби безпеки України арештовано нові активи проросійського олігарха Вадима Новинського, який причетний до пособництва країні-агресору, загальною вартістю понад 10,5 млрд грн.