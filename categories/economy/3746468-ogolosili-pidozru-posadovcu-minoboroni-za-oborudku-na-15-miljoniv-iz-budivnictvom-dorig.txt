Працівники ДБР за сприяння СБУ повідомили про підозру одному із заступників начальника Департаменту фінансів Міноборони, через дії якого держава втратила понад ₴15 мільйонів.

Як передає Укрінформ, про це повідомляє ДБР.
У 2017 році одне з приватних товариств стало переможцем на тендерних торгах щодо будівництва дороги на території військового містечка. Проте в порушення угоди підприємство відразу запросило 70% від зазначеної суми за майбутню роботу.
Військова частина звернулася до Міноборони щодо дозволу на авансові проплати, а чиновник всупереч своїм повноваженням дозволив це зробити.
Таким чином, приватне підприємство отримало понад ₴15 мільйонів авансом, але жодних робіт виконано не було. Гроші привласнило керівництво підприємства та розтратило на свій розсуд.
Посадовець Міноборони підозрюється у недбалому ставленні до служби (ч. 3 ст. 425 Кримінального кодексу України). Санкція статті передбачає позбавлення волі до 7 років.
Обвинувальний акт щодо привласнення державних коштів приватним підприємством був направлений до суду в окремому кримінальному провадженні.
Процесуальне керівництво здійснює Київська спеціалізована прокуратура у сфері оборони Центрального регіону.
Як повідомляв Укрінформ, Служба безпеки України спільно з Національним антикорупційним бюро викрили народного депутата, який за $85 тисяч "продавав" землю Національної академії аграрних наук.
Фото: ДБР