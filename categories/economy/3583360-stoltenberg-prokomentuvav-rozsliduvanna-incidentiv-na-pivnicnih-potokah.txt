У НАТО підтримують зусилля щодо розслідування інцидентів на російських трубопроводах “Північний потік”, з'ясування всіх фактів і причетних до цього.

Про це генеральний секретар НАТО Єнс Столтенберг сказав на брифінгу, повідомляє кореспондент Укрінформу.
“Сьогодні ми з канцлером (ФРН) Шольцом говорили, зокрема, і про саботаж (у контексті) “Північного потоку-1”, “Північного потоку - 2”. Це дуже серйозні речі, серйозні вибухи, які зруйнували частину трубопроводу. Ми підтримуємо зусилля, спрямовані на те, щоби розслідувати цей інцидент, встановити факти та хто за цим стоїть”, - сказав Столтенберг.
Він наголосив, що НАТО і союзники, присутні в регіоні, мають морський та повітряний потенціали, можливості отримання даних для розслідування та подальшого моніторингу щодо критично важливої енергетичної інфраструктури.
“Ми інтенсифікуємо обмін інформацією, розвідданими через Об'єднане командування ВМС (MARCOM). Командування в Нортвуді збирає цю інформацію, й ми вивчаємо дані, які збирали останніми тижнями та місяцями, аналізуємо їх та дивимося, що могло мати стосунок до атак на трубопроводи в Балтійському морі”, - сказав Столтенберг.
Як повідомлялося, 27 вересня з’явилися повідомлення про три витоки на газопроводах «Північний потік – 1» та «Північний потік – 2» - два на першому та один – на другому. Інцидент стався неподалік узбережжя Данії та збігся в часі з презентацією європейського проєкту «Балтійський потік», який дозволяє постачати з Норвегії до Польщі, через територію Данії, до 10 млрд кубометрів газу на рік.
Союзники по НАТО заявили, що інциденти на газопроводах «Північний потік» можуть бути наслідком актів небезпечного саботажу.