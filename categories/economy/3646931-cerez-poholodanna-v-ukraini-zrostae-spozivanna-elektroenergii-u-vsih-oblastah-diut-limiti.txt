Станом на ранок 5 січня споживання електроенергії в Україні продовжує зростати через поступове зниження температури та активізацію роботи промисловості.

Як передає Укрінформ, про це повідомляє НЕК «Укренерго» у Фейсбуці.
«Станом на 11:00 5 січня споживання в Україні продовжує зростати через поступове зниження температури та активізацію роботи промисловості та бізнесу. Для забезпечення балансу в енергосистемі до всіх областей України доведені ліміти споживання, які діють з 8:00 до 23:00. Перевищення лімітів споживання призводить до застосування аварійних обмежень», – йдеться у повідомленні.
Зазначається, що у нічний період електростанції виробляють достатньо для покриття споживання.
Через несприятливі метеоумови є низка пошкоджень у розподільчих мережах центрального регіону. Ремонтні бригади оператора систем розподілу (обленерго) відновлюють живлення.
В Укренерго повідомили, що увечері 4 січня на сході країни внаслідок обстрілу росіян пошкоджено один з об’єктів енергетичної інфраструктури. Також у прифронтових регіонах на сході та півдні залишається складною ситуація з електропостачанням через значні пошкодження електромереж та високу активність бойових дій.
Як повідомлялося, енергосистема України зазнала 11 ракетних та 14 безпілотних атак ворога. Пошкодження об’єктів генерації та магістральних мереж складні та масштабні. Їх відновлення все ще потребує значних ресурсів та часу.
Масовані атаки на українську енергетичну інфраструктуру тривають із 10 жовтня.