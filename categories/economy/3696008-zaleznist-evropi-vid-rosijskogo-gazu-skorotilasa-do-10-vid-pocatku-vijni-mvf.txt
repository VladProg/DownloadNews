Після початку повномасштабної агресії рф в Україні та запровадження обмежувальних економічних заходів проти росії країни Європи суттєво скоротили свою залежність від російського газу – від 40% перед війною до 10% на нинішньому етапі.

Про це заявив у п’ятницю під час пресконференції у Вашингтоні директор Європейського департаменту МВФ Альфред Каммер, передає власний кореспондент Укрінформу.
«Залежність (Європи – ред.) від імпорту газу впала досить суттєво, від 40% до війни до 10% зараз», - зауважив представник Фонду.
Він підкреслив, що європейський ринок зараз більше наповнюється альтернативними російським поставками газу. У цьому зв’язку він вказав, зокрема, на постачання в Європу зрідженого газу LNG, що надходить морем.
«Те саме стосується нафтової галузі, де російська нафта й нафтопродукти замінюються поставками з інших імпортних каналів», - зазначив Каммер.
Крім того, він підкреслив, що фінансові зв’язки з російською економікою залишаються дуже обмеженими та «ще більше скорочуються».
Як повідомляв Укрінформ, МВФ неодноразово називав розв’язану росією війну проти України, а також наслідки пандемії одними з основних причин скорочення розвитку глобальної економіки.