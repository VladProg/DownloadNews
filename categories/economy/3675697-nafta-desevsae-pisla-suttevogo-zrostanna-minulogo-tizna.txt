Нафта у понеділок, 27 лютого, дешевшає після досить сильного зростання за підсумками попередніх торгів.

Як передає Укрінформ, про це повідомляє enkorr.
Котирування квітневих ф'ючерсів на нафту марки Brent на лондонській біржі ICE Futures знизилися на $0,29 (0,35%) і становили $82,87 за барель. У п'ятницю ці контракти здорожчали на $0,95 (на 1,2%) – до $83,16 за барель.
Ціна ф'ючерсів на нафту сорту WTI на квітень на електронних торгах Нью-Йоркської товарної біржі (NYMEX) опустилася на $0,2 (0,26%) – до $76,12 за барель. За підсумками попередніх торгів вартість контрактів збільшилася на $0,93 (на 1,2%) і становила $76,32.
За весь тиждень Brent додала в ціні 0,2%, WTI – 0,3%.
Опубліковані у п'ятницю в США дані вказали на збереження високого рівня інфляції у країні. Це може підштовхнути Федеральну резервну систему (ФРС) до значного підйому процентних ставок, що негативно вплине на американську економіку. Рецесія, в свою чергу, призведе до скорочення попиту на паливо, зазначають аналітики.
Індекс споживчих цін (індекс PCE) у США в січні збільшився на 0,6% до попереднього місяця – максимальний приріст за півроку, а у річному вираженні підвищився на 5,4%, повідомило Міністерство торгівлі країни у п'ятницю. У грудні він піднявся на 0,2% і 5,3% відповідно.
Індекс PCE Core, який не враховує вартості продуктів харчування й енергоресурсів, збільшився на 0,6% за місяць (у грудні – на 0,4%). У річному вираженні зростання індикатора, який уважно відстежує Федеральна резервна система (ФРС) під час оцінювання ризиків інфляції, прискорилося до 4,7% проти 4,6% у грудні. При цьому аналітики очікували меншого підйому – на 0,4% і 4,3% відповідно.