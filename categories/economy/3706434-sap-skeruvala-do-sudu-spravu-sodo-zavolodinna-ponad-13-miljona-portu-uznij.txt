Спеціалізована антикорупційна прокуратура скерувала до суду справу щодо заволодіння понад ₴1,3 мільйона порту «Южний».

Як передає Укрінформ, про це САП повідомляє у Телеграмі.
«Прокурор САП скерував до суду справу щодо заволодіння понад ₴1,3 мільйона посадовцями порту «Южний», а саме виконувачем обов’язків директора; головним бухгалтером та заступником директора ДП «МТП «Южний» (посади вказані на момент вчинення злочину)», - йдеться у повідомленні.
У межах досудового слідства встановлено, що у квітні - серпні 2020 року в.о. директора держпідприємства, за попередньою змовою з головним бухгалтером та заступником директора з правових та майнових питань та за їх пособництва, забезпечив зайве нарахування собі та подальшу виплату заробітної плати понад встановлені законом обмеження.
«Відповідно до вимог Закону № 553-IX, Постанови КМУ № 334, якими у квітні 2020 року та на період до завершення місяця, в якому відміняється карантин, установлений Кабінетом Міністрів України (обмеження діяли до жовтня 2020 року), обмежено місячний розмір заробітної плати керівників, членів виконавчих органів, а також винагороди членів наглядових рад суб’єктів господарювання державного сектору економіки сумою у 47 230 гривень. Попри це посадовець за вказаний період незаконно забезпечив нарахування та подальшу виплату собі понад ₴1,3 мільйона», - йдеться у повідомленні.
Дії в.о. директора кваліфіковані за ознаками злочину, передбаченого ч. 5 ст. 191 Кримінального кодексу України, головного бухгалтера та заступника директора - за ч.5 ст. 27, ч. 5 ст. 191 КК України.
Як повідомляв Укрінформ, перед судом постануть колишні директор та заступник директора Житомирського бронетанкового заводу за розтрату майна державного резерву на понад ₴4,5 мільйона.