Заміна застарілих ламп розжарювання на нові LED-лампи дозволить енергосистемі заощадити від 7 до 10% електроенергії.

Про це сказала перший віцепрем'єр-міністр - міністр економіки Юлія Свириденко, повідомляє Укрінформ із посиланням на пресслужбу міністерства.
«Ми вітаємо рішення ЄС підтримати нашу ідею щодо зменшення енергоспоживання. Вчора нам оголосили про те, що наша заявка на грант на закупівлю LED-лампочок вже погоджена. Комусь це може видаватися недостатньо серйозним інструментом, але насправді це дає можливість економити енергосистемі від 7% до 10% електроенергії і балансувати її», - повідомила Свириденко.
Вона зазначила, що наразі уряд розробляє алгоритм для реалізації цієї програми. Технічне завдання полягає в тому, щоб зробити процес максимально простим.
Попередньо передбачається, що кожна людина старше 18 років буде мати право безплатно обміняти 5 ламп старого зразка на 5 нових світлодіодних. Це дасть змогу отримати економію електроенергії до 1,5 гігавата в години пікових навантажень. За оцінками Укренерго, такий захід за ефективністю зіставний з переведенням найбільших промислових споживачів на нічні зміни роботи.
Реалізація програми почнеться в містах із найбільшим навантаженням на енергосистему - Києві, Львові, Одесі, Дніпрі, потім розшириться на всю країну.
Як повідомлялось, президент Європейської комісії Урсула фон дер Ляєн заявила, що Єврокомісія профінансує закупівлю близько 30 млн світлодіодних ламп для України.