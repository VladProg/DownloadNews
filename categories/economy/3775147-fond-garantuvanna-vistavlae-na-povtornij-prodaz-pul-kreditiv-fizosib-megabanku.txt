Фонд гарантування вкладів фізичних осіб виставляє на повторний продаж пул кредитів фізичних осіб АТ «Мегабанк» за стартовою ціною у 281,6 млн грн.

Як передає Укрінформ, про це повідомляє пресслужба Фонду гарантування.
"Пул кредитів фізичних осіб АТ «Мегабанк» – знову на торгах. Повторна спроба реалізувати активи відбудеться уже 20 жовтня. Одним лотом на торги виставлено права вимоги за 9990 кредитами фізичних осіб та 2282 позиції дебіторської заборгованості", - йдеться в повідомленні.
Об’єднані у пул кредити класифікуються як непрацюючі. Ще однією спільною ознакою активів є місце реєстрації боржників – Східні та Південні регіони України (Миколаївська, Одеська, Дніпропетровська, Донецька, Запорізька та Харківська області).
Загальна заборгованість за включеними до складу пулу договорами складає 281,6 млн грн, що відповідає початковій ціні лоту.
Торги відбудуться за голландською моделлю аукціону, під час якого початкова вартість лота автоматично покроково знижується, аж поки хтось з учасників не зупинить зниження. Далі відбувається етап закритих цінових пропозицій: інші учасники можуть запропонувати ціну, вищу зафіксованої. Переможцем стає той, хто запропонував найбільшу суму.
Як повідомляв Укрінформ, Фонд гарантування вкладів фізичних осіб запустив «пілотний проєкт», відтепер пули кредитів суб’єктів господарювання, які перебувають на балансі банків, що ліквідуються, формуватимуться за новим галузевим підходом.