Лауреатами Нобелівської премії з економіки 2022 року стали американські науковці Бен Бернанке, Дуглас Даймонд та Філіп Дібвіг за вивчення банків і фінансових криз.

Як передає Укрінформ, про це повідомляється на сайті премії.
«Цьогорічні лауреати з економічних наук Бен Бернанке, Дуглас Даймонд і Філіп Дібвіг значно поліпшили наше розуміння ролі банків в економіці, особливо під час фінансових криз. Важливим висновком у їхньому дослідженні є те, чому необхідно уникати банкрутства банків», — йдеться у пресрелізі.
Зазначається, що сучасні банківські дослідження пояснюють, навіщо потрібні банки, як зробити їх менш уразливими під час криз і як крах банків посилює фінансові кризи. Основи цього дослідження були закладені Бернанке, Даймондом і Дібвігом на початку 1980-их років. Їхні відкриття мають велике практичне значення для регулювання фінансових ринків і подолання фінансових криз.
За словами голови Комітету премії з економічних наук Торе Еллінгсена, здобутки лауреатів поліпшили здатність суспільства уникати "як серйозних криз, так і дорогої допомоги банкам".
Як повідомляв Укрінформ, лауреатами премії Шведського центрального банку з економічних наук на честь Альфреда Нобеля 2021 року стали Девід Кард, Джошуа Ангріст і Гвідо Імбенс.