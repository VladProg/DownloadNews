Соціальні видатки у бюджеті на 2024 рік становитимуть щонайменше 469 млрд грн, а фінансування системи охорони здоров’я збільшиться на 24 млрд грн.

Як передає Укрінформ, про це під час вечірнього відеозвернення повідомив Президент України Володимир Зеленський.
«Зберігаємо пріоритетом і соціальні видатки. Щонайменше 469 мільярдів гривень. Будуть додаткові кошти на систему охорони здоров’я – це щонайменше плюс 24 мільярди до видатків цього року. Буде плюс на систему освіти, передусім на підтримку вчителів і викладачів. Закладаємо необхідні кошти на цифровізацію, включно з нашою «Мрією» – новим інструментом для дітей, батьків, вчителів, який ми вже попередньо представили. Наступного року «Мрія» має запрацювати на повну й стати доступною українцям у кожному куточку світу», - повідомив Зеленський.
Президент також зазначив, що у березні запланована індексація пенсій, а також передбачені кроки зі стимулювання української економіки.
«Ми додаємо стимулювання економіки – виробництв, робочих місць, інвестицій. Того, що потрібно, аби Україна могла швидше відновитись. Урядовці представлять деталі такого стимулювання. Це й те, що стосується підключення до електромереж для інвесторів, і продовження грантових програм, іпотечних програм, розвиток українських індустріальних парків», - наголосив Зеленський.
Глава держави доручив Прем’єр-міністру підготувати основу для того, щоб у першому півріччі наступного року підвищити мінімальну зарплату в Україні, а також наголосив, що вся робота держави має бути спрямована на перемогу.
«Абсолютно всі елементи державної роботи мають бути налаштовані так, щоб ми могли самі тут, в Україні, окреслити час завершення цієї війни — нашою перемогою. Наша зброя, яка досягатиме всіх необхідних для України цілей. Наша економіка, яка зможе давати українцям необхідні робочі місця. Соціальні функції держави, які повинні виконуватися. Державний функціонал, передусім цифровий функціонал, який має ставати більш сучасним, ніж будь-де у Європі. Все це – наші інструменти, щоб наблизити перемогу України», - наголосив Зеленський.
Президент поінформував, що провів сьогодні наради щодо інтеграції України до ЄС і НАТО, а також щодо підготовки перемовин із партнерами з «Великої сімки» та Глобального Півдня.
Як повідомлялось раніше, у бюджеті на 2023 рік видатки на соціальний захист та забезпечення становили 447,6 млрд грн, на освіту – 156 млрд грн, охорону здоров’я – 176,1 млрд грн.