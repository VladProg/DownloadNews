Аграрії у південних областях України будуть змінювати структуру посівів, переорієнтуються на інші галузі сільського господарства через відсутність зрошення внаслідок підриву Каховської ГЕС росіянами.

Про це сказав заступник голови Всеукраїнської аграрної ради Денис Марчук під час брифінгу у Медіацентрі Україна - Укрінформ.
"Південь для нас завжди традиційно вирощував такі олійні культури, як соняшник, рапс, соя, тому що там було багато сонця ще й полив - ідеальні умови, щоб збирати значно більше, ніж на інших територіях України. Думаю, шо після деокупації сільгосптоваровиробники будуть шукати можливості сівозміни та використовувати будь-які міжнародні технології", - сказав він.
Марчук зазначив, що українські аграрії можуть перейняти досвід сільгосптоваровиробників США, які у деяких штатах також працюють у схожому кліматі.
Експерт наголосив, що сільське господарство у південних областях країни повністю не зупиниться навіть за відсутності зрошення. За словами Марчука, не на всіх землях, які перебувають в обробітку у цьому регіоні, використовують меліорацію. Наприклад на Херсонщині зрошується близько 300 тис. га земель, при цьому посівні площі становлять майже 1 млн га.
"В умовах без води дуже важко говорити про прибутковість, тому ті, хто повернеться і захоче займатися сільським господарством, напевно, просто будуть збільшувати кількість посівів. Що вродить, то вродить", - сказав заступник голови ВАР.
На його думку, частково проблему відсутності зрошення можна буде вирішити за рахунок використання технології свердловин. Марчук пояснив, що її зможуть використати ті підприємці, чий бізнес розташований біля води, тому це будуть поодинокі випадки.
Експерт зауважив, що аграрний бізнес у південних областях повинна буде підтримувати Українська держава за рахунок спеціальних програм та дотацій. На його думку, сільгосптоваровиробники цього регіону зможуть переорієнтувати власний бізнес, зокрема, зайнятися тепличними господарством.
Як повідомляв Укрінформ, уночі 6 червня російська армія підірвала греблю Каховської ГЕС. На Херсонщині тривають рятувальні роботи та заходи з евакуації населення з місць затоплення. Особливо складна ситуація - на тимчасово окупованих територіях, де російські загарбники залишили людей без жодної допомоги.
За даними Міністерства аграрної політики та продовольства, внаслідок підриву буде зупинено водопостачання 31 системи зрошення полів Дніпропетровської, Херсонської та Запорізької областей. У 2021 році ці системи забезпечували зрошення на 584 тис. га, з яких аграрії збирали близько 4 млн т зернових і олійних культур на суму близько 1,5 млрд доларів.