Перший заступник міністра аграрної політики та продовольства України Тарас Висоцький прогнозує, що під час посівної кампанії навесні 2023 року українські аграрії зможуть засіяти як мінімум стільки площ, скільки були засіяні торік.

Як передає Укрінформ, про це повідомляє пресслужба відомства.
Висоцький зазначив, що аграрії готуються навесні засіяти ті площі, які не вдалося реалізувати за озимими культурами, в тому числі через несприятливі погодні умови.
«Наразі ми спостерігаємо зниження міжнародних цін на мінеральні добрива. Це той фактор, який також має допомогти нам весною надолужити площі, які не були засіяні восени. Ми маємо вийти як мінімум на площі, які були посіяні у 2022 році», - сказав він.
Водночас на Харківщині та Херсонщині залишається складна ситуація із замінуванням. За словами Висоцького, у цих регіонах заміновані понад 1 млн га території.
«Їх можна розділити на два типи. Перший – там, де була лінія фронту, це 80%-90% замінованих площ. Другий – в тилу, там менший відсоток. Щодо останніх, є план все ж встигнути засіяти. А ті 200-300 тис. га, які були на лінії зіткнення, на жаль, цього року ще не вдасться ввести в обіг», - пояснив заступник міністра.
Наразі одним із ключових завдань Мінагрополітики є відпрацювання механізму бронювання працівників агросектору.
«Ми розуміємо, що фахові працівники агросектору у більшості випадків також дуже цінні для Збройних сил України. Нам потрібно буде знайти складний, але все ж компроміс, між продовженням діяльності аграріїв та підтримкою ЗСУ», - підкреслив Висоцький.
Як повідомляв Укрінформ, українські аграрії не можуть використовувати приблизно 25% посівних площ через бойові дії або тимчасову окупацію територій України.