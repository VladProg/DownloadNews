Кабінет Міністрів схвалив проєкт угоди між Україною та Румунією щодо відкриття нового міжнародного пункту пропуску Біла Церква – Сігету Мармацієй; новий пункт розрахований на пропуск 500 вантажівок на добу, близько тисячі легкових авто та 100 автобусів.

Як передає Укрінформ, про це повідомляє Мінвідновлення у Телеграмі.
“Порушення логістичних ланцюгів через російське вторгнення та зростання навантаження на автомобільні пункти пропуску вимагає від нас рішень щодо розбудови прикордонної інфраструктури. Водночас вантажопотік до Румунії вже складає 18% серед всіх країнів-сусідів України та займає друге місце загалом. Новий пункт пропуску буде розрахований на пропуск 500 вантажівок на добу, близько тисячі легкових авто та 100 автобусів”, – підкреслив заступник міністра розвитку громад, територій та інфраструктури Сергій Деркач.
Зазначається, що першим кроком є погодження на рівні урядів проєкту угоди. Безпосередньо будівництвом буде займатись Державне агентство відновлення та розвитку інфраструктури.
Як повідомлялося, раніше Україна і Молдова підписали угоду про будівництво мосту через Дністер на українсько-молдовському кордоні в районі населених пунктів Ямпіль та Косеуць.
Фото з відкритих джерел