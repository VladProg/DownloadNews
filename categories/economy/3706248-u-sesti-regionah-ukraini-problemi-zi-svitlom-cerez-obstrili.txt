Станом на 8 травня енергосистема працює з резервом потужності, але через обстріли є відключення електрики у шести регіонах, насамперед прифронтових.

Як передає Укрінформ, про це повідомляє пресслужба Міністерства енергетики у Телеграмі.
«Ситуація в енергосистемі України станом на 8 травня: пошкоджень через нічний масований обстріл не зафіксовано, є відключення у прифронтових регіонах. Нічні масовані обстріли столиці, Київської та Одеської областей, на щастя, не призвели до пошкоджень енергетичної інфраструктури. Водночас через обстріли залишаються без світла споживачі у Херсонській, Харківській, Запорізькій, Донецькій, Сумській, Чернігівській областях», - ідеться у повідомленні.
Зазначається, що енергетики працюють над відновленням електропостачання там, де це дозволяє безпекова ситуація. Загалом за добу електропостачання відновлено для понад 24,5 тис. споживачів.
«Енергетична система працює без обмежень, є резерв потужності», – додали в Міненерго.
Як повідомлялося, минулої доби рф завдала 16 ракетних ударів, зокрема по містах Харківської, Херсонської, Миколаївської та Одеської областей. Крім того, зафіксовано 61 авіаційний удар та 52 ворожих обстріли з реактивних систем залпового вогню по позиціях наших військ та населених пунктах.
Вночі російські агресори атакували територію України 35 дронами-камікадзе. Захисники українського неба знищили всі ворожі безпілотники.