У межах "зернової угоди" до інспекції будуть допущені тільки ті судна, що прямують на вхід до морських портів "Одеса" та "Чорноморськ".

Як передає Укрінформ, про це розповів заступник міністра розвитку громад, територій та інфраструктури України Юрій Васьков в інтерв'ю "Інтерфакс-Україна".
"Станом на ранок 19 травня стало відомо, що Росія погодилася відновити інспекції вхідного флоту до портів "Одеса" та "Чорноморськ", але відмовилася інспектувати судна, що прямують у порт "Південний", - сказав він.
Васьков нагадав, що наразі 62 судна очікують інспекцію на вхід до українських морпортів. За його словами, після того, як 17 травня судно DSM Capella під прапором Барбадосу з 30 тис. т кукурудзи вирушило з порту "Чорноморськ" до Туреччини, жодного іншого судна учасника ініціативи в українських портах поки що немає.
Заступник міністра наголосив, що за нормального функціонування "зернової ініціативи" Україна готова експортувати з трьох портів 6 млн т аграрної продукції на місяць, проте з листопада Росія знаходить нові приводи, щоб обмежити експорт і призупинити "зернову ініціативу". Відтак, за перші 17 днів травня з морських портів було експортовано менш як 1 млн т агропродукції.
У міністерстві очікують, що першими інспекцію на вхід мають пройти "найстаріші" судна, які найдовше очікували в черзі. У разі її проходження сьогодні такі судна вже післязавтра можуть бути в українському порту.
Як повідомляв Укрінформ, Україна, Організація Об’єднаних Націй і Туреччина 18 березня 2023 року домовились про продовження «Ініціативи з безпечного транспортування агропродукції через Чорне море». Дія угоди була продовжена на 120 днів, проте в росії заявляли, що угода діятиме до 18 травня 2023 року.
Віцепрем’єр-міністр з відновлення – міністр розвитку громад, територій та інфраструктури Олександр Кубраков 17 травня повідомив, що угода діятиме до 18 липня 2023 року.
Фото: TRT Haber