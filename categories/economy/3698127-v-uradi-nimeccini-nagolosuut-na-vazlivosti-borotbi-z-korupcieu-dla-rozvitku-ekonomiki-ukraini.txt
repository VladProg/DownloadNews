Питання боротьби з корупцією є важливим чинником у розвитку економіки України, оскільки від зменшення її проявів залежить залучення приватних інвестицій.

Про це заявив уповноважений Федерального уряду Німеччини з питань відновлення України, державний секретар Міністерства економічного співробітництва та розвитку Німеччини Йохен Фласбарт на брифінгу в Києві, повідомляє кореспондент Укрінформу.
Фласбарт зазначив, що під час зустрічей з українськими посадовцями обговорювалися питання розвитку економіки України.
"Особливо наголошувалося на ролі приватного бізнесу, тому що відомо, що Україна потребує дуже значних інвестицій - не все може фінансуватися з державного бюджету, тому дуже важливою є роль приватного бізнесу. А для цього важливим фактором є те, щоб було якомога менше проявів корупції", - сказав уповноважений.
За його словами, німецька сторона бачить, що уряд і парламент України приділяють наразі багато уваги цьому питанню.
"Зменшення рівня корупції є одним зі стовпів децентралізації, яка має просуватися вперед. Звісно, що ми бачимо певні кроки в цьому напрямку", - зазначив Фласбарт.
Як повідомлялося, державний секретар Міністерства економічного співробітництва та розвитку Німеччини Йохен Фласбарт 18 квітня прибув до Києва з дводенним візитом.