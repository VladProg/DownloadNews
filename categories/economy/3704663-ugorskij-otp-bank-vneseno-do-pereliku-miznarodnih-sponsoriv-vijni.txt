Національне агентство з питань запобігання корупції внесло угорський OTP Bank до переліку міжнародних спонсорів війни.

Як передає Укрінформ із посиланням на сайт НАЗК, таке рішення ухвалено через позицію керівництва банку продовжувати діяльність в росії та фактичне визнання так званих Донецької та Луганської «народних республік».
«OTP входить до числа 50 найбільших банків росії, а по низці напрямків входить до лідерів ринку. Він обслуговує понад 2,2 млн клієнтів і представлений більше ніж в 1 850 населених пунктах держави-терориста, що підкреслює його важливість для економіки росії, яка бореться з санкціями Заходу та намагається їх обійти», - зазначили в агентстві.
ОТP Банк становить основу міжнародної фінансової групи OTP (OTP Group), яка є одним з лідерів ринку фінансових послуг Центральної та Східної Європи згідно з даними Будапештської фондової біржі. OTP Bank має дочірні банки у росії, Україні, Хорватії, Словенії, Словаччині, Чорногорії та Румунії.
«Зазначений банк займає 2 місце на ринку POS-кредитування (надання кредитів в пунктах продажу товарів) з часткою цього ринку 15,3%. Банк також займає восьме місце в росії на ринку кредитних карт. російський OTP Банк залишається одним з провідних банків на російському ринку фінансових послуг навіть після вторгнення рф в Україну», - додали в НАЗК.
Так, підкреслили в агентстві, згідно зі звітністю OTP Group за 2021 рік, чистий прибуток російського банку склав 37,6 млрд форинтів, або 7,6% від сукупного прибутку групи.
За наявною інформацією щодо фінансових результатів російський ОТР Банк отримав у 2020 році 113 млн рублів прибутку та сплатив до бюджету країни-агресора колосальну суму – близько 190 млн рублів лише податку на прибуток.
«Як стало відомо зі ЗМІ, банк також надає пільгові умови кредитування російським військовим. Так, зазначається, що росіяни, призвані на військову службу за мобілізацією або за контрактом, а також їхні сім’ї можуть подати заяву на надання відстрочки платежів за кредитами та позиками. При цьому, банки посилаються на закон рф від 7 жовтня 2022 року №377-ФЗ, фактично визнаючи так звані Донецьку та Луганську «народні республіки». Таким чином, продовжуючи фінансові операції російського підрозділу, OTP Group чітко демонструє підтримку та спонсорування тероризму», - переконані у НАЗК.
OTP Bank є вже 24 компанією, яку агентство внесло до переліку міжнародних спонсорів війни.
Як повідомлялося, внесення до цього переліку є дієвим репутаційним інструментом, оскільки такі компанії потрапляють до бази даних World-Check, яка здійснює облік осіб і організацій із підвищеним ризиком та використовується в усьому світі для виявлення та управління фінансовими, регуляторними та репутаційними ризиками. Взаємодія з базою World-Check допомагає захищати міжнародний фінансовий сектор від спонсорів російської війни, співпраця з якими є небезпечною для соціально відповідального бізнесу.