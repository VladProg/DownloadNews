Комітет Верховної Ради України з питань бюджету схвалив до другого читання законопроєкт "Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України".

Про це у Фейсбуці повідомила голова комітету Роксолана Підласа, передає Укрінформ.
"Комітет з питань бюджету підтримав законопроект 10037 з наступними змінами до 2 читання: «звичайне ПДФО» залишається в громадах в обсязі 64% (при цьому не менше 4% податку мають бути спрямовані на проведення розрахунків при виробництві теплової енергії, а також на підтримку підприємств з виробництва, постачання теплової енергії, а також централізованого постачання холодної води та водовідведення). У 2024 році реверс не вилучається з усіх громад, у 2024 році всі громади дотягуються до рівня доходів 2021 року дотаціями", - йдеться в повідомленні.
Окрім цього, передбачається, що закон набирає чинності з дня, наступного за днем опублікування, крім пункту про вилучення «військового ПДФО», який застосовується в 1 жовтня 2023 року. Села та селища отримають можливість здійснювати внутрішні та зовнішні запозичення за погодженням з Мінфіном (зараз тільки міські громади можуть здійснювати). Залишки на рахунках ОМС можна буде використовувати також на лікування та реабілітацію осіб, які постраждали від російської агресії.
Як повідомлялось, наприкінці вересня Верховна Рада підтримала у першому читанні проєкт закону "Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України".