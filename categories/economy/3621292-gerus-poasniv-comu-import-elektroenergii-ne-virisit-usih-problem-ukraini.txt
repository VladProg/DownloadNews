Імпортована з країн Європейського Союзу електрична енергія не може дійти до кінцевого споживача в усі регіони країни через пошкодження мереж.

Про це повідомив голова комітету ВР з питань енергетики та житлово-комунальних послуг Андрій Герус, передає Укрінформ з посиланням на сайт парламенту.
«Імпорт може допомагати в певних обсягах, але зараз можливості імпорту не зіставні з тими проблемами, які виникли після ракетних обстрілів енергосистеми 23 листопада», - зазначив народний депутат.
За його словами, ситуація з енергопостачанням після російських ракетних обстрілів складна по всій країні; є проблема як з енергомережами, так і з генерацією електроенергії.
Він уточнив, що для відновлення роботи енергосистеми Укренерго використовує резервне обладнання, закуповує нове та отримує його від західних партнерів як допомогу.
«Є європейські країни, які мають на своїх складах залишки необхідного нам обладнання, воно вже доставляється в Україну», - додав Герус.
Як повідомлялось, 23 листопада росіяни вчергове обстріляли енергетичну інфраструктуру. Наразі по всій Україні задіяні аварійні відключення електроенергії.
Також через зниження частоти в енергосистемі на трьох українських АЕС спрацював аварійний захист, внаслідок чого всі енергоблоки були автоматично відключені. Енергоатом працює над поверненням їх у роботу. Зокрема, станом на вечір 24 листопада до Об’єднаної енергосистеми уже під’єднали перший енергоблок Хмельницької АЕС.