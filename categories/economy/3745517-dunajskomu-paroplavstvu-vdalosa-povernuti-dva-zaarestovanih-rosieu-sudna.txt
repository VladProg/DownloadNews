Буксир і самохідне судно, заарештовані рік тому за позовом сербської компанії NIS Gazprom Neft, мажоритарним власником якої є російський «Газпром нефть», повертаються до складу флоту ПрАТ «Українське дунайське пароплавство».

Як передає Укрінформ, про це у Фейсбуці повідомив гендиректор УДП Дмитро Москаленко.
«УДП звільнила флот, арештований за позовом РФ! Буксир «Братислава» й самохідка «Механік Головацький» повертаються в Україну із Сербії. Судна арештували понад рік тому за позовом NIS Gazprom Neft. Мажоритарним власником компанії-позивача є «Газпром нефть» та «Газпром», які контролюються країною-агресором», - йдеться в повідомленні.
За словами Москаленка, колишнє керівництво пароплавства замовляло послугу бункерування суден у росіян. Після припинення спільної роботи УДП отримало судовий позов, за яким було заарештовано весь флот пароплавства.
«Ми відбили атаку та продовжили працювати на Середньому Дунаї та виконувати рейси у Сербію. У заручниках залишились лише два судна. Понад рік тривала запекла боротьба, нарешті судна звільнені з полону. Скоро будемо зустрічати їх в Україні», - зазначив Москаленко.
Як повідомлялося, ПрАТ «Українське дунайське пароплавство» завершує капітальний ремонт морського судна «Вилково» і готується за кілька днів відправити його у перший рейс.