Держдеп США назвав «явними порушеннями» Чорноморської зернової ініціативи з боку Росії, яка намагається перешкоджати морському трафіку з українським зерном у одному з трьох обумовлених угодою морпортів.



Про це заявив у вівторок під час пресбрифінгу в Вашингтоні речник Державного департаменту США Метью Міллер, передає власний кореспондент Укрінформу.

«Росія продовжує перешкоджати нормальній діяльності цієї рятівної ініціативи», - підкреслив Міллер.
Він зауважив, що це не є чимось новим, адже від самого початку, відколи «висохли чорнила» на вперше укладеній зерновій угоді Росія почала скаржитися та відкрито перешкоджати їй.
«Ми повинні чітко розуміти, що тут діється: сторони домовилися забезпечити безперешкодний експорт українського продовольства з трьох портів. Тепер Росія відмовляється пускати судна до одного з цих трьох, і це є явним порушенням їхніх зобов’язань у рамках Чорноморської зернової ініціативи»,- пояснив Міллер.
Він нагадав, що така обструкція з боку РФ та погрози вийти з угоди загрожують підвищенням світових цін на продовольство та зменшенням доступності їжі для країн, які цього потребують найбільше.
«Ми вкотре закликаємо Росію припинити тримати у заручниках глобальні поставки продовольства»,- заявив речник Держдепартаменту США.
Як повідомляв Укрінформ, упродовж 42-го тижня роботи «зернового коридору», з 15 по 21 травня 2023 року через морські порти Одеської області було експортовано 118,3 тис. т агропромислової продукції, що на 78% менше, ніж за попередній тиждень.