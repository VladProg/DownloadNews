На ринку небанківських фінансових послуг у лютому з’явився один новий гравець, водночас 53 учасники залишили ринок.

Як передає Укрінформ, про це повідомляє пресслужба НБУ.
"Кількість учасників небанківського фінансового ринку в лютому зменшилася з 1 436 (станом на 31 січня 2023 року) до 1 384 (станом на 28 лютого 2023 року)", - йдеться в повідомленні.
Зазначається, що у лютому до реєстру включений один страховик зі спеціальним статусом. Водночас із реєстрів виключені 53 учасники ринку небанківських фінансових послуг: 13 фінансових компаній, один страховик, два ломбарди, одна кредитна спілка, одна лізингова компанія та три страхових брокери виключені з реєстрів добровільно, а інші 30 фінансових компаній, один ломбард та один лізингодавець – примусово.

Станом на 28 лютого на небанківському ринку працювали 115 страховиків non-life (у січні було 116) та 12 life-страховиків (кількість не змінилася), один страховик зі спеціальним статусом, 176 ломбардів (було 179), 159 кредитних спілок (було 160), 95 лізингових компаній (було 97), 701 фінансова компанія (було 744), 58 страхових брокерів (було 61) та 67 колекторських компаній (кількість не змінилася). Крім того, на ринку визнані 25 банківських груп (кількість не змінилася) та 22 небанківські фінансові групи (було 23).
На платіжному ринку діє 37 платіжних систем (було 38), створених резидентами, враховуючи державні, та 16 міжнародних платіжних систем, створених нерезидентами (кількість не змінилася). Крім того, на ринку діють надавачі фінансових платіжних послуг, серед них три банки – емітенти електронних грошей (кількість не змінилася). До числа інших суб’єктів, що діють на платіжному ринку, входять 41 комерційний агент (було 40) та 35 технологічних операторів платіжних послуг (кількість не змінилася).
Як повідомляв Укрінформ, кількість учасників небанківського фінансового ринку в січні зменшилася з 1 459 (станом на грудень 2022 року) до 1 436 (станом на 31 січня 2023 року).