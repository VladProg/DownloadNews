НЕК "Укренерго" наступного тижня ставитиме перед ENTSO-E питання про збільшення лімітів експорту електроенергії до Європи.

Про це на брифінгу в Медіацентрі Україна-Укрінформ повідомив голова правління компанії Володимир Кудрицький.
"Наступного тижня буде чергове засідання регіональної групи "Континентальна Європа" в ENTSO-E. Наразі в Румунію, Словаччину (експорт - ред.) складає 250 МВт, і ми будемо ставити питання не про зменшення, а про збільшення цього ліміту на наступному тижні", - сказав Кудрицький.

Він запевнив, що українські споживачі завжди будуть пріоритетом для Укренерго, однак зараз причин говорити про зменшення експорту електроенергії немає. Крім того, Україна планує збільшити експорт електроенергії до Польщі в рамках надання допомоги цій країні з 1 жовтня.
Кудрицький також прокоментував можливість обмеження електропостачання промислових споживачів за несприятливих сценаріїв проходження опалювального сезону.
"В якійсь критичній ситуації таке обмеження могло би бути можливим тільки після того, як припиниться експорт. Якщо ми й експорт не збираємося припиняти, то й українські виробники не залишаться без електроенергії", - сказав голова Укренерго.
Він зазначив, що наразі компанія не планує ніяких обмежень споживачів.
Як повідомлялося, НЕК "Укренерго" з 30 червня по 11 вересня отримало понад 3,7 млрд грн на аукціонах із доступу до міждержавних електромереж.
ENTSO-E 4 вересня збільшило до 300 МВт доступну пропускну спроможність для експорту електроенергії з України в ЄС. Такі можливості для українських експортерів будуть діяти в години найбільшого споживання електроенергії.
Регіональна група Континентальна Європа 7 червня 2022 року погодила поетапне розширення можливостей для експорту та імпорту електроенергії між Україною та сусідніми країнами ЄС за умови впровадження організаційно-технічних передумов.