Уряд у межах підготовки до підписання оновленої угоди про вільну торгівлю з Канадою погодив відповідний проєкт розпорядження Президента.

Про це Прем’єр-міністр Денис Шмигаль сказав на засіданні уряду, передає кореспондент Укрінформу.
“Це сучасна, прогресивна угода, яка важлива для збільшення інвестицій, активізації торгівлі послугами та розвитку цифрової торгівлі. У торгівлі послугами ми вперше маємо угоду за принципом «відкрито все, що не зазначено в угоді» — це особливо важливо для гнучкого світу послуг, де постійно з’являються нові сервіси, особливо цифрові”, - наголосив Шмигаль.

Відео: телеграм-канал Премʼєр-міністра України
За його словами, угода визначає, що Україна поділяє з Канадою підходи до стандартів у сфері праці, довкілля, ролі малого і середнього бізнесу в торгівлі й економіці загалом.
“Це спільна мораль, про яку говорив Президент України”, - підкреслив глава уряду.
За його словами, ще один важливий елемент угоди — крос-кумуляція товарів.
"Угода передбачає, що режим вільної торгівлі поширюється на товари, які містять складові також з ЄС, Британії та Ізраїлю, з якими ми також маємо спільні угоди. Це посилить інтеграцію українських виробників до глобальних ланцюгів постачання", - зазначив Прем'єр-міністр.
Як повідомлялося, 11 липня 2016 р. Україна та Канада підписали Угоду про створення зони вільної торгівлі.
У квітні 2023-го Україна та Канада домовилися розширити Угоду про вільну торгівлю.
Фото: КМУ