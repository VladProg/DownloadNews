Міністр аграрної політики та продовольства України Микола Сольський обговорив з міністром сільського господарства та розвитку сільських місцевостей Республіки Албанія Фрідою Кріфц питання експорту та транзиту української агропродукції.

Як передає Укрінформ, про це повідомляє пресслужба Мінагрополітики.
Зазначається, що під час онлайн-зустрічі Фріда Кріфц повідомила, що підтримує ідею компенсації за перевезення зерна в Європу, яке б нараховувалося за прогресивним принципом.
Ця компенсація допомогла б країнам, які знаходяться далі від українського кордону, отримувати зерно за нормальними цінами. І в той же час фермери з прикордонних з Україною країн мали б менший тиск, пов’язаний з ціновою пропозицією нашої держави.
Як повідомлялося, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Єврокомісія запропонувала пакет допомоги для фермерів з країн, що межують з Україною, який включає фінансову допомогу та інші заходи. Допомога буде надана за умови, якщо будуть зняті обмеження на ввезення української агропродукції.