Румунська влада планує швидко розширити один із ключових маршрутів транзиту зерна з України, оскільки посилення атак Росії в Чорному морі посилює ризики для світової торгівлі продуктами харчування.

Як передає Укрінформ, про це в інтерв’ю Bloomberg заявила глава МЗС Румунії Лумініта Одобеску.
«Ми тісно контактуємо з Україною, щоб визначити найкращі варіанти збільшення та прискорення цього транзиту (зерна – ред.). Безпекова ситуація, звичайно, непроста, але ми дуже віддані продовженню допомоги Україні», - сказала вона.
За словами Одобеску, Румунія може відкрити нові пункти пропуску з Україною, збільшити персонал на існуючих пунктах пропуску та залучити колишніх лоцманів і військових лоцманів, щоб прискорити транзит суден через Дунайський канал.
Зазначається, що Румунія вже сприяла транзиту понад 20 мільйонів тонн зерна з України, близько половини з усіх 41 мільйона тонн, відправлених через так звані «шляхи солідарності» ЄС з початку російського вторгнення.
Як повідомляв Укрінформ, координатор стратегічних комунікацій Ради з нацбезпеки США Джон Кірбі заявив, що наразі США не обговорюють із союзниками можливе супроводження українських суден із зерном у Чорному морі.
Фото: Мінагро