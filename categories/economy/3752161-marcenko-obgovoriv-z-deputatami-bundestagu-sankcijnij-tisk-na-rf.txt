Міністр фінансів Сергій Мачренко під час зустрічі з депутатами Бундестагу обговорив поточний стан фінансової системи, спільні зусилля з відновлення України та санкційний тиск на Росію.

Як передає Укрінформ, про це повідомляє пресслужба Мінфіну.
“Підтримка та солідарність з боку Німеччини з перших днів повномасштабної війни відіграли важливу роль у збереженні стабільності в Україні. Я особливо вдячний за пряму бюджетну підтримку, яка сягнула 1,55 млрд євро від 24 лютого 2022 року. Це дозволило зменшити навантаження на держбюджет України та продовжити своєчасно і у повному обсязі фінансувати пріоритетні видатки бюджету”, — зазначив Марченко.

Він зазначив, що поточна ситуація в країні є контрольованою. Уряд України здійснює комплекс заходів для збільшення внутрішніх надходжень як за рахунок збільшення податкових надходжень, так і запозичень на внутрішньому ринку. У свою чергу міжнародні партнери запевнили у підтримці фінансування дефіциту держбюджету поточного року у 42,4 млрд доларів США.

Сторони також обговорили бюджетні потреби Мінфіну України на 2024 рік. Військові видатки плануються на рівні 2023 року і, відповідно, дефіцит бюджету прогнозується не менший, ніж цього року. З огляду на це, є значна потреба у прогнозованій та ритмічній фінансовій підтримці на наступний рік на рівні не меншому, ніж поточного року.
У контексті відновлення, Марченко та Депутати Бундестагу наголосили на важливості співпраці України та Німеччини, зокрема у залученні німецького бізнесу у відбудову України. Міністр фінансів також зауважив, що пріоритетом відновлення є створення умов для повернення українців додому, що також сприятиме пришвидшенню економічного відновлення.
Обговорюючи ефективність санкцій проти РФ, Марченко зазначив, що економіка агресора не відчуває тиску, на який заслуговує. Зокрема, через нові шляхи обходу санкцій та допомогу третіх країн. Країни G7 мають вжити всіх необхідних заходів для максимізації ефективності обмежень та контролю за їх дотриманням.
Як повідомлялось, міністри фінансів України та Німеччини - Сергій Марченко та Крістіан Лінднер - підписали меморандум про співпрацю між двома країнами, який розширить можливості допомоги бюджету України у майбутньому.
Фото: Мінфін