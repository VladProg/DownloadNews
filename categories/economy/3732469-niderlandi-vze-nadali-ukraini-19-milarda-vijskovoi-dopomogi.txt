Загальний обсяг наданої Україні Нідерландами військової допомоги сягнув 1,9 млрд євро.

Про це повідомляє Укрінформ із посиланням на міноборони Нідерландів.
“Загальна вартість військової підтримки, наданої Нідерландами Україні, зараз становить близько 1,9 млрд євро”, - йдеться у повідомленні.
Зазначається, що це зброя, боєприпаси, транспортні засоби, обладнання для розмінування, понтонні мости, паливо, медичне забезпечення та продовольство.
Про це повідомила в листі парламенту міністр оборони Нідерландів Кайса Оллонген.
Вона також зазначила, що йдеться про поставки до 26 червня включно.
Закупівельна вартість поставленої військової техніки та озброєння становить близько 1,5 млрд євро. Крім того, Нідерланди зробили внески до спеціального фонду НАТО та міжнародного фонду по Україні.
До сьогодні Нідерландами надано пакет підтримки на суму понад 788 мільйонів євро для закупки техніки, її запчастин та її ремонту. Це лише облікова вартість. Відновна вартість становить 1,5 мільярда євро. Крім того, на комерційній основі Нідерланди придбали для України військове обладнання загальною сумою близько 210 мільйонів євро.


Для України також закуповують 155-мм боєприпаси за двома ініціативами, одна з яких - це ініціатива Європейського оборонного агентства (EDA), а інша - німецька ініціатива, до якої також долучилася Данія. Нідерландами виділено 130 мільйонів євро для обох ініціатив для закупки боєприпасів. Крім того, коаліція закупила засоби протиповітряної оборони, на які Нідерланди надали 40 мільйонів євро.
Серед інших внесків Нідерландів - двічі виділено по 100 мільйонів євро. Один раз для Міжнародного фонду для України (IFU), який оплачує товари для України, придбані безпосередньо у виробників. А інші 100 мільйонів євро передано в Комплексний пакет допомоги НАТО Україні (UCAP), з якого НАТО оплачує нелетальну допомогу. Зокрема, мова йде про оплату палива, медикаментів, зимового спорядження.
З Європейського фонду миру (EPF) наразі виділено 3,5 млрд євро. Це компенсація країнами-членами ЄС за постачання військової техніки Україні. Нідерланди задекларували 708 мільйонів євро до 17 травня цього року. Частину цієї суми вже відшкодовано, а певну частину не буде компенсовано.
Як повідомляв Укрінформ, Нідерланди виділяють понад 118 мільйонів євро на новий пакет допомоги Україні.
Це вже другий пакет підтримки цього року.
83 мільйони євро підуть на відбудову й охорону здоров'я України.
Також Нідерланди виділяють 10 мільйонів євро на екстрену допомогу після руйнування дамби на Херсонщині.
Ще 25 мільйонів євро підуть на субсидії для компаній, підприємств і громадських організацій, щоб сприяти реконструкції та відновленню, передусім у сферах сільського господарства, водопостачання й охорони здоров'я. З вересня компанії та громадські організації можуть подаватись на гранти.
Також міністр міжнародної торгівлі та розвитку співробітництва Нідерландів Лісьє Шрайнемахер оголосив нового представника Нідерландів в Україні. Родерік ван Шревен став спеціальним представником з питань бізнесу та реконструкції України. Він змінив Рона ван Дартела, який пішов менш ніж через місяць після вступу на посаду в квітні через суперечливі заяви в книзі. Ван Дартел сказав, серед іншого, що українці також є росіянами.
Родерік ван Шревен раніше працював в ООН і був спеціальним посланником з питань співпраці між Нідерландами, Ізраїлем і палестинськими територіями.