Опалювальний сезон в деяких областях України через погодні умови триває, але має бути завершений щойно це дозволять температурні показники.

Як передає Укрінформ, на цьому наголосив очільник НАК «Нафтогаз України» Олексій Чернишов у Фейсбуці.
"Нафтогаз має необхідні запаси палива для того, щоб забезпечувати українців теплом стільки, скільки це буде необхідно. Через погодні умови опалювальний сезон в деяких областях України триває, але має бути завершений щойно це дозволять температурні показники", - зазначив Чернишов.
Він зауважив, що енергоефективність має залишатися пріоритетом №1 для органів місцевого самоврядування.
"Зауважу, що це – не про холод в оселях, а про комфортну температуру та заощадження при сплаті рахунків за отримане тепло. Війна триває. Важливо економити ресурси, необхідні для підготовки до наступної зими, яка буде не менш складною", - зауважив очільник Нафтогазу.
Чернишов подякував очільникам місцевих громад за тісну співпрацю під час проходження цього опалювального сезону та підготовки до наступного.
Як повідомлялося, наприкінці березня за рішеннями місцевої влади у шести областях України вже розпочали відключення споживачів від опалення.