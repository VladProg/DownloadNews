Через ураження, які росіяни завдали енергосистемі України, заклики до економії електроенергії будуть актуальними весь опалювальний сезон.

Про це в ефірі марафону "Єдині новини" заявив голова правління НЕК "Укренерго" Володимир Кудрицький, передає Укрінформ.
"Заощадження електроенергії буде актуальним закликом увесь опалювальний сезон. Наша енергосистема, на превеликий жаль, зараз поранена, якщо порівнювати із живим організмом", - зазначив він.
Кудрицький підкреслив, що через російські масовані обстріли пошкоджені об'єкти енергетики, на відновлення яких потрібен час.
Він також повідомив, що Україна може імпортувати до 500 МВт електроенергії. Крім того, зараз ведуться переговори про збільшення цієї потужності.
Стосовно графіків відключень споживачів, очільник Укренерго повідомив, що при нових масованих обстрілах можливі аварійні відключення тривалістю понад 4 години.
Як повідомлялося, зранку 31 жовтня російські війська вчергове завдали масованого удару по об’єктах енергосистеми кількох областей України. Частину ракет збила ППО. Через масовані обстріли критичної інфраструктури вводяться екстрені відключення електроенергії.