Президенти Туреччини та Росії на зустрічі в Сочі не дійшли згоди щодо виконання Москвою умов угоди Чорноморської зернової ініціативи та відновлення дії “зернового коридору”.

Про це йшлося на пресконференції в Сочі за результатами зустрічі Реджепа Тайїпа Ердогана з Володимиром Путіним, повідомляє власкор Укрінформу.
“Одним із питань, на якому ми зосередилися, було відновлення Чорноморської ініціативи. Альтернативні пропозиції, винесені на порядок денний, не могли запропонувати постійну модель, таку як Чорноморське співробітництво... У цьому контексті ми підготували новий пакет пропозицій для ООН та готові провести консультації в цьому напрямку”, - сказав Ердоган.
Путін, у свою чергу, наголосив, що зобов'язання по угоді, які стосувалися російської сторони, не були виконані, і РФ готова повернутися до угоди, якщо її умови будуть виконані в повному обсязі.
Президент Ердоган підкреслив, що Туреччина готова знову активно відігравати посередницьку роль для припинення війни та досягнення миру.
Щодо постачання російського зерна, сторони повідомили про домовленість поставити 1 млн тонн у найбідніші країни за участі Катару. При цьому, за словами Путіна, цей проєкт не є альтернативою чи заміною Чорноморського зернового коридору.
Як повідомляв Укрінформ, у Сочі сьогодні відбулася зустріч президентів Туреччини та Росії, головною темою якої було відновлення дії Чорноморської зернової ініціативи.
Фото: АА