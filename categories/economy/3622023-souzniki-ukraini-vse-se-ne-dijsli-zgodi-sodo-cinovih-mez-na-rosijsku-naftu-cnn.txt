Країни Заходу все ще ведуть дискусії щодо верхньої межі на ціну російської нафти, яку мають запровадити з 5 грудня, аби скоротити доходи путінського режиму.

Про це йдеться у п’ятничній публікації CNN, передає Укрінформ.
Обмеження цін на рівні 65–70 доларів за барель, яке, за повідомленнями ЗМІ, пропонують деякі країни, не матиме очікуваного впливу на кремль, оскільки така ціна близька до ринкової.
На початку місяця барель російської нафти марки Urals коштував трохи більш як 70 доларів.
Країни мають намір домовитися до 5 грудня, коли набуває чинності європейське ембарго на постачання російської нафти морем. Це пов'язано з тим, що пакет санкцій ЄС також включає заборону на надання страхових та інших послуг суднам, що її перевозять. А більшість страховиків розташовані в Європі або Великобританії.
Це має ускладнити експорт мільйонів барелів нафти на день до таких російських клієнтів, як Китай та Індія.
Страхові послуги можуть надаватися перевізникам, за умови, що її купують за ціною, не вищою за верхню межу, встановлену західними країнами.
За оцінками експертів, собівартість видобутку нафти для росії становить від 20 до 50 доларів за барель.
російський бюджет на 2023 рік розраховано на прогнозній ціні близько 70 доларів за барель.
Президент України Володимир Зеленський пропонує встановити верхню цінову межу на рівні 30 доларів, його підтримують Польща та країни Балтії.
Деякі аналітики вважають, що нафтове ембарго країн ЄС матиме більше значення, ніж обмеження ціни. Євросоюз купує в росії близько 2,4 млн барелів нафти на день, і москва незабаром буде змушена шукати інші ринки збуту, а також скорочувати нафтовидобуток.
Як повідомлялося, 5 грудня набуде чинності заборона ЄС на імпорт російської нафти, а ще за два місяці вступить у силу заборона на імпорт російських нафтопродуктів.
Крім того, G7, на додаток до ембарго ЄС, планують обмеження цін на російську нафту. Постачальники транспортних послуг матимуть можливість експортувати її, коли ціна не перевищуватиме встановлені ліміти. Ці заходи також мають набути чинності 5 грудня.
Уже 23 листопада США та інші союзні країни планували узгодити рівень цін.