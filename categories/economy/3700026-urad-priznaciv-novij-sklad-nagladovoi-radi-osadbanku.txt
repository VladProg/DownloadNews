Кабінет Міністрів призначив незалежних членів наглядової ради Ощадбанку.

Як передає Укрінформ, про це повідомляє пресслужба банку.
"Кабінет Міністрів України призначив шість незалежних членів наступної наглядової ради Ощадбанку, а саме: Міхала Крупінського, Елізабет Нельсон, Філіпа Хізлі, Володимира Лавренчука, Хуана Енріке Перес Калота, Антона Пятигіна", - йдеться в повідомленні.
Зазначається, що Хуан Енріке Перес Калот і Антон Пятигін були незалежними членами попередньої ради та будуть проводжувати виконувати ці функції в наступній наглядовій раді. Чотири нових члени замінять Байбу Апін, Міхаеля Вайнштейна, Пітера Бріггса та Янне Харьюнпаа.
Попередній склад ради вперше був обраний на сучасних засадах корпоративного управління та включав шість незалежних членів, які мають значний досвід у багатьох сферах банківської та фінансової діяльності. Ця рада затвердила стратегію трансформації Ощадбанку в комерційно привабливий інститут з огляду на можливу приватизацію. Реалізацію цієї стратегії було призупинено через збройну агресію російської федерації; процеси, які вона запустила, виявились важливим фактором стійкості та витривалості, які банк продемонстрував протягом війни.
«Ми дякуємо членам ради, які залишають її склад, за їхню важку працю і відданість банку та Україні, та бажаємо їм успіхів у їхній подальшій діяльності. Сподіваюсь, що ми матимемо подібну плідну співпрацю з новою наглядовою радою, що дасть нам можливість продовжити реформи», – прокоментував голова правління Ощадбанку Сергій Наумов.
Як повідомлялось, Міністерство фінансів у жовтні 2022 року розпочало конкурсний відбір претендентів на посаду незалежних членів наглядових рад державних Приватбанку, Ощадбанку та Укрексімбанку.