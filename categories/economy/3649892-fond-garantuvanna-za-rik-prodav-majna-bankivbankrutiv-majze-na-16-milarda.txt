Фонд гарантування вкладів фізичних осіб у 2022 році продав активи банків, що ліквідуються, на 1,57 млрд грн, майже 70% із яких надійшло від реалізації активів «Промінвестбанку».

Як передає Укрінформ, про це повідомляє пресслужба Фонду гарантування.
"Упродовж 2022 року Фонд гарантування вкладів провів у системі Prozorro.Продажі 1,6 тис аукціонів, із яких 154 аукціони – фактично кожні 10-ті торги – завершилися успішно. Сума продажу активів склала 1 млрд 570 млн грн", - йдеться в повідомленні.
У Фонді гарантування зазначають, що майже 70% суми від успішних аукціонів – на рахунку ПАТ «Промінвестбанк», процедура виведення з ринку якого розпочалася 25 лютого 2022 року, на другий день повномасштабного воєнного вторгнення.

Зауважується, що продаж активів банків, що ліквідуються, було відновлено на початку літа, відколи поновився доступ до державних реєстрів.
У Фонді гарантування зазначають, що лідером за кількістю успішних аукціонів та сумою проданих активів за підсумками року став ПАТ «Промінвестбанк». На його «рахунку» - 109 успішних торгів на суму майже 1 046,4 млн грн. Ще 11 успішних аукціонів відбулося з продажу активів АТ АКБ «Аркада» на суму майже 352,5 млн грн. Також 13 успішних аукціонів на суму 143,8 млн грн відбулося з продажу активів АТ «КБ «Земельний капітал».

Як повідомляв Укрінформ, загалом за 2021 рік Фондом гарантування проведено більше 300 результативних аукціонів із загальною ціною реалізації лотів 2,4 млрд грн.