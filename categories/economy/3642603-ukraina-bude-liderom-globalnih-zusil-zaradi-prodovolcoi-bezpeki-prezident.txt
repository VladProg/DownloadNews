Україна є та надалі буде лідером глобальних зусиль заради продовольчої безпеки.

Про це Президент Володимир Зеленський сказав у своєму щорічному посланні до Верховної Ради, повідомляє кореспондент Укрінформу.
«Ми вже стаємо – і станемо! – лідером глобальних зусиль заради продовольчої безпеки. Цей рік показав, що без українського фермера, без українського аграрного експорту неможливо гарантувати не лише харчову, але й соціальну безпеку для десятків-десятків країн Африки, Азії та Європи. Дві наші ініціативи – Експортна зернова ініціатива і програма «Grain from Ukraine», «Зерно з України» – повернули світу життєво необхідну стабільність», - сказав Зеленський.
За його словами, понад п'ятнадцять мільйонів тонн продовольства на експорт до більш ніж сорока країн світу лише за пʼять місяців в умовах повномасштабної війни – це наша перша зернова ініціатива. Глава держави подякував Генеральному секретарю ООН пану Гутеррішу, Президенту Туреччини Ердогану за підтримку відновлення аграрного експорту.
«Вже більше тридцяти держав-донорів та майже двісті мільйонів доларів – це наша друга зернова ініціатива, гуманітарна. Євросоюз і Катар, Туреччина і Японія, Норвегія і Корея, Канада і Сполучені Штати Америки – це лише початок глобального гуманітарного коридору для країн, які зіткнулися з загрозою голоду. Голоду через росію. Навіть зараз, коли нам важко, ми розділили наш український хліб з тими, кому ще важче», - сказав Президент.
Він також зауважив, що експортні ініціативи та загалом розширення можливостей для вантажних перевезень через територію Європейського Союзу, Туреччини – дозволили зберегти мільйони робочих місць для українців.
Як повідомляв Укрінформ, Президент Володимир Зеленський у середу, 28 грудня, виступив зі щорічним посланням до Верховної Ради.
Конституцією України передбачено, що до повноважень глави держави належать звернення зі щорічними та позачерговими посланнями до Верховної Ради про внутрішнє і зовнішнє становище України. У посланні викладається позиція Президента з основних напрямів внутрішньої та зовнішньої політики, або інформація про важливі рішення, прийняті ним відповідно до конституційних повноважень.
Фото: ОП