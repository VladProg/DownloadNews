Україна та Міжнародний банк реконструкції та розвитку (МБРР) підписали грантову та кредитну угоди на $550 млн у межах проєкту Світового банку “Екстрений проєкт надання інклюзивної підтримки для відновлення сільського господарства України” (ARISE).

Як передає Укрінформ, про це повідомляє пресслужба Міністерства фінансів.
"Фінансування проєкту складається з позики Світового банку у розмірі 230 млн доларів США із Цільового фонду з надання Україні необхідної кредитної підтримки (ADVANCE Ukraine), що підтримується урядом Японії, та гранту у розмірі 320 млн доларів США від Цільового фонду підтримки, відновлення, відбудови та реформування України (URTF)", - йдеться в повідомленні.
Проєкт має на меті підтримати доступ сільгоспвиробників до фінансування через пільгове кредитування та гранти.
Зазначається, що 500 млн доларів США із загального обсягу коштів будуть спрямовані на фінансування Програми "Доступні кредити 5-7-9%" в 2023-2024 роках з фокусом на аграрні підприємства. Залучені кошти дозволять зменшити вартість запозичень для аграріїв попри війну, аби вони мали змогу продовжити сільськогосподарське виробництво. Цей компонент проєкту впроваджуватиметься Фондом розвитку підприємництва.
Сільгоспвиробники також матимуть можливість отримати гранти, на які передбачено близько 50 млн доларів США у межах ARISE.
“Сільське господарство зазнає значних збитків від агресивної війни РФ, що має негативні наслідки для продовольчої безпеки як України, так і всього світу. Підписання угод між Україною та Світовим банком є надзвичайно своєчасним та необхідним для забезпечення безперервного доступу до фінансування аграрного бізнесу України. Проєкт ARISE допоможе тисячам українських аграріїв і надалі здійснювати виробництво в умовах війни”, — зазначив міністр фінансів України Сергій Марченко.
Як повідомлялось, Світовий банк реалізує екстрений проєкт надання інклюзивної підтримки для відновлення сільського господарства України (ARISE), у межах якого понад 90 тис. українських фермерів отримають допомогу для залучення пільгового кредитування та грантів на сільськогосподарське виробництво у 2023 та 2024 роках. Проєкт допоможе фермерам мобілізувати близько $1,5 млрд оборотного капіталу.