До Державного бюджету України від приватизації Кобиловолоцького та Марилівського спиртозаводів надійшло 220,3 млн гривень.

Як передає Укрінформ, про це повідомляє пресслужба Фонду державного майна.
«Станом на 21 жовтня 2022 року надходження до державного бюджету від приватизаційних аукціонів ФДМУ з часів повномасштабного вторгнення склали 220,3 млн грн. Кошти надійшли від проведених на Prozorro.Продажі аукціонів з приватизації Кобиловолоцького та Марилівського спиртозаводів», - йдеться в повідомленні.
Відповідно до умов приватизації, нові власники додатково сплатять кошти в розмірі балансової вартості активів на рахунки ДП «Укрспирт» для погашення заборгованостей підприємств. Після завершення всіх платежів сума надходжень від цих аукціонів складатиме майже 300 млн грн.
Як повідомлялось, в Україні триває мала приватизація, в рамках якої держава виставляє на торги невеликі підприємства. Онлайн-аукціони стартували 19 вересня і за перший місяць (по 18 жовтня включно) було продано 16 об’єктів на суму переможних ставок, яка склала 921,8 млн грн.