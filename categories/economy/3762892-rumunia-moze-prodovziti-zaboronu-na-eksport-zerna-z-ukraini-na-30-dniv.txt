Прем’єр-міністр Румунії Марчел Чолаку заявив, що Бухарест може продовжити торговельну заборону щодо експорту зерна з України ще на 30 днів.

Про це повідомляє Reuters, передає Укрінформ.
Він заявив, що Румунія не отримувала запитів на експорт зерна з України з п’ятниці, та додав, що не хоче повторення ситуації, яка на початку цього року вплинула на румунських фермерів.
«Прем'єр-міністр України пообіцяв сьогодні надіслати пропозицію щодо ліцензування експорту (з України – ред.), яку ми обговоримо. Якщо будуть запити на експорт до Румунії, я попрошу міністрів сільського господарства та економіки підготувати наказ про продовження заборони на 30 днів, доки ситуація не проясниться», – заявив Чолаку.
Як повідомлялося, у травні 2023 року Єврокомісія заборонила імпорт українських пшениці, кукурудзи, ріпаку та соняшнику до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
15 вересня Єврокомісія оголосила, що Євросоюз не продовжуватиме тимчасові обмеження щодо експорту зерна з України до п’яти сусідніх країн.
Польща, Угорщина та Словаччина оголосили про намір надалі блокувати імпорт української агропродукції до цих країн.
Минулого тижня парламент Болгарії проголосував за зняття заборони на українське зерно.