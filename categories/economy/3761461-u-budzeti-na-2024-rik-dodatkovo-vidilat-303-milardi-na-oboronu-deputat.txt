Бюджет на 2024 рік збільшиться на 317 мільярдів гривень, 303 з яких додатково буде виділено на оборону.

Про це повідомив народний депутат з парламентської фракції «Голос» Ярослав Железняк у ефірі програми «Укрінформ: вечірній стрім».

«Бюджет збільшиться на 317 мільярдів, із них 303 – це на оборону», - зазначив він.
Водночас народний депутат поінформував, що з 303 мільярдів гривень 195 виділено на забезпечення Збройних сил України.
Окрім того, він зазначив, що якщо наразі видатки на обороноздатність України становлять 1,6 трильйона гривень, а наступного року можуть сягнути 1,9 трильйона.
Парламентарій також пояснив, що збільшення видатків державного бюджету буде здійснено коштом внутрішнього запозичення та перерозподілу коштів.
Водночас Железняк підкреслив, що пріоритетними галузями в наступному бюджетному році стануть видатки на оборону, соціальні виплати та відбудова.
Як повідомляв Укрінформ, Президент України Володимир Зеленський анонсував, що в бюджет на 2024 рік на безпеку та оборону закладуть не менше 1,6 трильйона гривень.