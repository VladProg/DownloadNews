Індійська нафтопереробна компанія Chennai Petroleum планує подвоїти обсяг переробки російської нафти в цьому фінансовому році, який розпочався у квітні.

Як передає Укрінформ, про це повідомляє агенція Reuters із посиланням на очільника фінансового відділу компанії Кумара Агравала.
"У 2023/24 році компанія має намір задовольнити 20-25% своїх потреб у нафті за рахунок постачання з росії. Компанія купує російську нафту за спотовими угодами", - зазначив Агравала.
Протягом минулого фінансового року росія стала найбільшим постачальником нафти до Індії.
Chennai Petroleum, дочірня компанія Indian Oil Corp., керує нафтопереробним заводом Маналі потужністю 210 тис. барелів на добу.
За словами Агравали, минулого фінансового року цей завод переробив близько 1,4 млн т, або 28 тис. барелів російської нафти на добу, що еквівалентно приблизно 13% від загального обсягу перероблення сирої нафти.
У першому кварталі компанія переробила 500 тис. т, або близько 41 тис. барелів на добу російської нафти, що становить близько 22% загального обсягу перероблення сирої нафти.
Агравала сказав, що Chennai Petroleum продовжить купувати російську нафту, навіть якщо ціна буде вищою за обмеження у 60 дол. за барель, встановлене західними країнами, за умови, що не виникне жодних юридичних перешкод.
За його словами, минулого фінансового року компанія купувала російську нафту зі знижкою, що іноді становила 3-4 дол., а іноді - 7-8 дол. за барель.
Як повідомляв Укрінформ, 5 грудня минулого року набули чинності нафтові санкції ЄС проти росії. Гранична ціна на нафту та нафтопродукти та оливи, що походять з росії або експортуються з неї, встановлена на рівні 60 дол. США за барель. Періодично цей поріг переглядається задля реагування на розвиток ситуації на ринку.
Країни G7, ЄС, а також Австралія оголосили про впровадження обмеження ціни на міжнародну торгівлю російською нафтою у розмірі 60 дол. за барель з метою скорочення можливостей кремля фінансувати війну проти України. Водночас, такий підхід дозволяє залишити стабільними обсяги поставок нафти на глобальний ринок.