У державному бюджеті на 2023 рік на соціальну сферу видатки збільшено майже на 42 млрд грн - до 444,13 млрд грн.

Про це повідомляє Міністерство соціальної політики України в Телеграмі, передає Укрінформ.
«Ухвалений Верховною Радою України Державний бюджет України на наступний рік спрямовує 444,13 млрд грн на соціальну сферу. Це на 41,9 млрд грн більше, ніж у 2022 році», - йдеться у повідомленні.
Зокрема, на виплати особам похилого віку передбачено 271,86 млрд грн, людям в складних життєвих обставинах – 86,1 млрд грн, малозабезпеченим громадянам – 53,45 млрд грн, сім’ям і дітям – 26,85 млрд грн. На виплати особам з інвалідністю заплановано спрямувати 3,56 млрд грн.
У Мінсоцполітики підкреслюють, що Пенсійний фонд та Фонд соціального страхування мають ще власні надходження для забезпечення виплат вразливим верствам населення.
Наголошується, що держава робить все можливе, щоб допомогти людям вистояти у скрутні часи та вийти в економічну самостійність.
Як повідомлялося, за січень-вересень 2022 року на соціальні виплати з державного бюджету спрямовано 304,9 млрд грн. Зокрема, 25,4 млрд грн направлено на надання пільг і субсидій громадянам на оплату житлово-комунальних послуг.