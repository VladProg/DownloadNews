Корпорація УкрАВТО реорганізувалася з приватного акціонерного товариства у товариство з обмеженою відповідальністю.

Про це йдеться в офіційному повідомленні на сайті компанії, передає Укрінформ.
В компанії пояснюють своє рішення тим, що форма приватного акціонерного товариства, за якою компанія функціонувала з моменту створення, – вже застаріла і вимагає зайвих витрат. На момент створення в УкрАВТО було понад 3 600 акціонерів, тож форма акціонерного товариства була виправдана. Але з роками кількість акціонерів УкрАВТО змінилась, і форма акціонерного товариства тепер не є оптимальною для підприємства.
«Ми давно планували відмовитись від організаційно-правової форми акціонерного товариства, в рамках якої компанія працювала з моменту свого створення в 90-х роках минулого століття. Адже ця «історична» форма давно втратила для нас свою актуальність», - зазначив начальник юридичного департаменту УкрАВТО Ігор Сенюта.

Головний офіс корпорації УкрАВТО, Київ
Як підкреслили в компанії, новостворене ТОВ «УкрАВТО» стає повним правонаступником усіх прав і обов’язків АТ «УкрАВТО». Компанія зберігає код ЄДРПОУ та решту ідентифікаторів, що використовуються при обліку в податкових органах. Весь обсяг необхідної звітності буде, як і раніше, передаватися державним контролюючим органам і оприлюднюватись згідно з вимогами чинного законодавства. Для дочірніх компаній УкрАВТО процес перереєстрації буде відбуватися автоматично, йдеться на сайті компанії.
Зазначається, що реорганізація носить суто формальний характер і не передбачає жодних змін у складі акціонерів, розмірі статутного капіталу, структурі управління та складі правління і наглядової ради. Види діяльності компанії та список її дочірніх підприємств теж залишаються незмінними. З практичної точки зору, не змінюється нічого, окрім перших трьох літер у назві компанії, пояснюють в УкрАВТО.
«Організаційно-правова форма акціонерного товариства розроблялась для компаній, що активно працюють на фондовому ринку. Але на практиці фондового ринку в Україні не існує, тому й використання компаніями цієї форми з роками стає все менш раціональним і невиправдано затратним… Останні кілька років держава проводить свідому політику, спрямовану на те, щоб всі «історичні» акціонерні товариства перетворювались у ТОВ – і це цілком логічно», - зазначив Сенюта.
Корпорація УкрАВТО – найбільший автовиробник, імпортер автомобілів та оператор сервісного обслуговування автомобілів в Україні. До складу корпорації входить Запорізький автомобільний завод з повним виробничим циклом. Також УкрАВТО володіє широкою дилерською мережею, яка налічує понад 50 сучасних автосалонів, де представлені відомі бренди: Mercedes-Benz, Maserati, KIA, Chery, GEELY, Toyota, Renault, Peugeot, Opel, мотоцикли Ducati та автобуси ЗАЗ. В Україні група УкрАВТО є власником та оператором великих логістичних центрів, володіє транспортною, страховою та лізинговою компаніями та інше.