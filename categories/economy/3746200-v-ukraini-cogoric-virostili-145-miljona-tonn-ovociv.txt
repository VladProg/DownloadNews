Українські аграрії у 2023 році виростили 1,45 млн т овочевих культур, збір яких проведено зі 88,4 тис. га (23,2% від загальних посівних площ), при середній урожайності 163,9 ц/га.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що загалом в Україні вирощено: 105,4 тис. т - капусти, 310,3 тис. т - огірків, 175 тис. т - помідорів, 428 тис. т - цибулі, 51,7 тис. т - моркви, 35,3 тис. т - столових буряків та 344,3 тис. т - інших овочів.
За даними міністерства, станом на 9 серпня в Україні вже зібрано більше половини площ огірків 51,4% та цибулі – 51,4%. Аграрії Вінниччини та Буковини закінчили збирання огірків. Вінниччина лідирує за найбільшою площею зібраного врожаю – 51%. Львівщина – за кількістю вирощених овочів – 151 тис т. Полтавщина має найвищу врожайність – 244 ц/га.
Цибулю вже закінчили збирати на Івано-Франківщині та Харківщині. І майже завершили на Херсонщині.
В Україні цьогоріч вирощено 711,5 тис. т картоплі при середній урожайності 138,9 ц/га. Найвища врожайність картоплі у господарствах Хмельниччини – 290 ц/га.
Як повідомляв Укрінформ, у Всеукраїнській аграрній раді прогнозують, що до вересня-жовтня в Україні ціни на овочі, особливо борщового набору, можуть впасти на 7-10%, в залежності від того, який врожай отримають виробники.