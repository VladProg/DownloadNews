Міжнародне рейтингове агентство S&P Global Ratings знизило довгострокові суверенні кредитні рейтинги України в іноземній валюті із «ССС+» до «ССС» після оприлюднення урядом плану із реструктуризації зовнішнього боргу до середини наступного року.

Як передає Укрінформ, про це повідомляється на сайті агентства.
В цілому, прогноз за рейтингом в іноземній валюті «негативний», тоді як у національній валюті – стабільний.
Рейтингова дія відбулась після офіційної заяви України про план реструктуризації свого зовнішнього боргу в іноземній валюті задля відновлення стійкості державного боргу у рамках нещодавно узгодженої чотирирічної угоди з МВФ про розширене фінансування на 15,6 мільярдів доларів США.
«Україна страждає від значного макроекономічного та фіскального тиску, спричиненого триваючою війною з росією. Ми розуміємо, що параметри та терміни реструктуризації ще не визначені та залежать від оцінки МВФ прийнятності державного боргу, яка, за очікуваннями, буде оновлена на початку 2024 року», – зазначили в агентстві.
Офіційні кредитори, зокрема США, Велика Британія, Канада, Франція, Німеччина та Японія – група кредиторів України – погодилися продовжити відстрочку виплати зовнішнього боргу до завершення програми МВФ у 2027 році із попередньо узгодженого періоду із серпня 2022 року до вересня 2024 року.
Група кредиторів України також дала згоду на додаткову реструктуризацію боргу, яка має відбутися до середини наступного року.
Негативний прогноз за довгостроковим рейтингом іноземної валюти відображає ризики для обслуговування комерційного боргу України, беручи до уваги урядовий план реструктуризації боргу.
Також зазначається, що агентство може знизити рейтинги іноземної валюти на наступні 12 місяців у разі впевненості, що комерційні боргові зобов’язання будуть включені до реструктуризації боргу уряду. Рейтинги можуть бути знижені і якщо будуть ознаки того, що зобов’язання, деноміновані у гривні, можуть постраждати від несплати або реструктуризації.
Водночас підвищення рейтингу іноземної валюти можливе за умови виключення комерційного боргу із запропонованої реструктуризації або якщо середовище безпеки України та середньостроковий макроекономічний прогноз зазнають позитивних змін.
Як повідомляв Укрінформ, станом на 1 квітня, за попередніми даними, міжнародні резерви України становили $31,9 млрд, що є рекордом за останні 11 років.