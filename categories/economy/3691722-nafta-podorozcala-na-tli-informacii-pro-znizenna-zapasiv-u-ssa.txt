Ціни на нафту зростають у середу, 5 квітня, на сигналах зниження запасів у США, продовжуючи підйом, що почався слідом за несподіваним скороченням видобутку країн ОПЕК+ минулої неділі.

Як передає Укрінформ, про це повідомляє enkorr.
Вартість червневих ф'ючерсів на нафту Brent на лондонській біржі ICE Futures становить $85,36 барель, що на $0,42 (0,49%) вище за ціну на закриття попередньої сесії. У вівторок ці контракти здорожчали на $0,01, до $84,94 за барель.
Ціна ф'ючерсів на нафту WTI на травень на електронних торгах Нью-Йоркської товарної біржі (NYMEX) піднялася на $0,36 (0,45%), до $81,07 за барель. За підсумками попередньої сесії вартість контрактів збільшилася на $0,29 (0,4%), до $80,71 за барель, що є максимумом із 26 січня.
Дані Американського інституту нафти (API), опубліковані в ніч із вівторка на середу, показали зниження запасів нафти в США на тижні, що завершився 31 березня, на 4,35 млн барелів.
Офіційні дані про запаси енергоносіїв у Штатах минулого тижня буде опубліковано Міністерством енергетики США в середу о 17:30 за київським часом. Минулого тижня резерви нафти в країні зменшилися на 7,49 млн барелів.
Ціни на нафту зросли майже на 7% за перші дві сесії цього тижня. Увечері в неділю 9 із 20-ти країн ОПЕК+ оголосили про добровільне зменшення видобутку з травня до кінця року на додаток до зобов'язань про коригування виробництва нафти, взятих ними на себе на засіданні у жовтні минулого року (загальне зниження на 2 млн б/д до рівня серпня 2022).
Додаткове добровільне коригування видобутку країнами ОПЕК+ становитиме загалом 1,66 млн б/д.
Несподіване рішення низки держав ОПЕК+ призвело до перегляду прогнозів для цін на нафту низкою експертів і викликало нову хвилю побоювань щодо інфляції.