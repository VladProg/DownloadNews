Введення санкцій проти російської корпорації «Росатом» є справою найближчого часу.

Про це заявив міністр енергетики України Герман Галущенко під час зустрічей з американськими сенаторами, передає Укрінформ із посиланням на Міненерго.
«Наступний етап та справа найближчого часу - це санкції проти «Росатому» та створення всіх передумов, аби світ припинив використовувати ядерні технології ворога. Абсурд, коли країна-член МАГАТЕ окупувала атомну станцію іншої країни МАГАТЕ, порушивши усі стовпи ядерної та радіаційної безпеки. І водночас продовжує продавати свої технології і отримувати від цього надприбутки, які витрачає потім на фінансування війни», - сказав Галущенко.
Він також привітав рішення Комітету у закордонних справах Палати представників США щодо підтримки законопроєкту про передачу Україні заморожених активів Росії. Міністр зазначив, що це рішення є важливим етапом на шляху до справедливості і відповідальності, адже активи ворога мають працювати для України - відновлення зруйнованого енергетичного сектору та зростання економіки.
Як повідомлялося, міністр енергетики Герман Галущенко під час візиту до США провів низку зустрічей із сенаторами, обговорив подальшу підтримку енергетичного сектору України та санкції проти Росії в сфері енергетики.