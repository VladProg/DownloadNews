Торгово-економічне співробітництво Китаю з росією не має на меті підтримку російського вторгнення в Україну, а в разі запровадження санкцій проти китайських компаній Пекін вживатиме заходів у відповідь.

Про це на брифінгу заявив речник МЗС КНР Ван Веньбінь, коментуючи повідомлення ЗМІ про підготовку Євросоюзом обмежень проти семи компаній із Китаю за продаж рф обладнання, яке могло бути використане з військовою метою, передає кореспондент Укрінформу.
«Китайсько-російське економічне та торговельне співробітництво абсолютно не стосується кризи в Україні. Воно не спрямоване проти будь-якої третьої сторони, і для нас неприйнятно, щоб хтось у нього втручався і вдавався до погроз», - сказав Ван.
За його словами, запровадження Євросоюзом обмежень «підірве взаємну довіру та співпрацю Китаю з ЄС».
«Ми закликаємо Європейський Союз не робити цей неправильний крок», - сказав Ван, додавши, що Китай вживатиме рішучих заходів для захисту своїх легітимних і законних прав та інтересів.
Дипломат також наголосив, що у питанні щодо України Китай «дотримується об’єктивної та справедливої позиції» і відіграє конструктивну роль «у сприянні політичному врегулюванню кризи».
Як повідомляв Укрінформ, Європейський Союз обговорює новий механізм санкцій проти третіх країн, які недостатньо запобігають ухиленню росії від санкцій, особливо стосовно торгівлі ключовими товарами чи технологіями. Від початку повномасштабного вторгнення росії в Україну зріс імпорт до рф напівпровідників, інтегральних схем та інших технологій із таких країн, як Казахстан, ОАЕ, Туреччина, Китай та інших.