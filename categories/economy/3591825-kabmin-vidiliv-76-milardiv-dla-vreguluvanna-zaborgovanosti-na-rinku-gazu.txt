Кабінет Міністрів виділив 76 млрд грн на програму з врегулювання заборгованості перед суб'єктами ринку природного газу.

Про це сказав Прем'єр-міністр Денис Шмигаль під час засідання уряду, повідомляє кореспондент Укрінформу.
«Уряд сьогодні затвердить дві постанови, які дозволять врегулювати значну кількість заборгованостей на газовому ринку. 76 млрд грн підуть на програму з врегулювання заборгованості перед суб'єктами ринку природного газу відповідно до раніше прийнятого спеціального закону, а також відповідно до домовленості з головами міст і громад», - сказав Шмигаль.
Він зазначив, що таке рішення дозволить усім підприємствам газової галузі продовжувати роботу та стабільно виконувати свої зобов'язання перед споживачами.
Очільник уряду також нагадав, що цьогоріч тарифи на газ, опалення та електроенергію не підвищуватимуться, а субсидії будуть виплачуватися в повному обсязі всім родинам, які справді цього потребують.
«Важливо розуміти, що російські терористи будуть намагатися використовувати холод як свою зброю. В їхній хворій уяві українці, які сидять декілька годин без світла, — це і є перемога. Вони думають, що так змусять нас капітулювати. Цього не буде», - наголосив Шмигаль.

Він зауважив, що ремонтні команди енергетиків працюють у цілодобовому режимі й усе зруйноване буде відбудоване.
Як повідомлялося, Верховна Рада 29 липня прийняла в цілому законопроєкти №7427 та №7429, які створюють умови для фінансової спроможності підприємств теплопостачання.