Агентство США з міжнародного розвитку USAID працюватиме з Конгресом щодо виділення 230 млн доларів на підтримку українських підприємств, що передбачає надання позик під невеликі відсотки, грантів для бізнесу тощо.

Про це заявила адміністратор USAID Саманта Павер на брифінгу у Києві, повідомляє кореспондент Укрінформу.
«USAID планує співпрацювати з Конгресом США, щоб інвестувати 230 мільйонів доларів додатково в український бізнес. Це включатиме все - технічну допомогу підприємствам, які хочуть масштабувати та розширити свою діяльність, щоб допомогти їм відповідати нормам ЄС, аби вони могли експортувати більше своїх продуктів і послуг у Європу та створювати більше робочих місць для українців», - сказала вона.
Павер відзначила, що обговорювала це з Президентом Володимиром Зеленським, для якого підтримка економіки та малих і середніх підприємств є пріоритетами.

За словами адміністратора USAID, багато фінустанов вважають інвестування в український бізнес занадто ризикованим, тому Агентство має намір розширити використання таких інструментів, як позики під малі відсотки чи гранти для бізнесу, "гарантії першого збитку", які зменшать ризик інвестування в Україну.
«І ми працюватимемо разом, щоб залучити більше інвестицій і більше залучити приватний сектор тут, в Україні, що є інвестицією в стабільність сьогодні, а також у майбутнє економіки», - додала Пауер.
Вона підкреслила, що протягом останніх кількох днів USAID оголосило про надання майже 1 мільярда доларів нової допомоги, зокрема на задоволення нагальних потреб щодо модернізації сільськогосподарського сектору України та підтримки психічного здоров’я населення.
Як повідомляв Укрінформ, адміністратор Агентства USAID Саманта Пауер 17 липня прибула до Києва. Це вже другий її візит в Україну від початку повномасштабного вторгнення Росії.
Фото: ОП