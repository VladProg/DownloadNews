Станом на 24 травня 2023 року енергосистема працює стабільно, але через ворожі обстріли частина споживачів шести областей залишаються без електропостачання.

Як передає Укрінформ, про це повідомляє пресслужба Міністерства енергетики у Телеграмі.
«Ворог продовжує тероризувати прифронтові та прикордонні території. Як наслідок, фіксуються пошкодження енергетичної інфраструктури, є знеструмлення. Зокрема, в Донецькій області через бойові дії знеструмлено 14 населених пунктів, без світла залишилися 8,9 тис. споживачів», – йдеться у повідомленні.
Зауважується, що після останнього масованого обстрілу знеструмленою залишається шахта. Другу вдалося заживити.
Також внаслідок обстрілів у Запорізькій області знеструмлено 4 населених пункти, а в Сумській без енергопостачання лишилися 2,4 тис. споживачів.
Окрім цього, через попередні обстріли також залишається без світла частина споживачів у Харківській, Херсонській, Чернігівській областях. Ремонтні бригади працюють там, де це дозволяє безпекова ситуація.
За добу вдалося повернути світло для майже 22 тисяч споживачів. Більшість із них – це абоненти у Донецькій та Запорізькій областях.
«Попри надскладну ситуацію після обстрілів енергетична система працює стабільно. Триває ремонтна кампанія на об’єктах генерації та мережах. Експорт та імпорт електроенергії на поточну добу не планується», – додали в Міненерго.
Також зазначається, що за добу обсяг газу в українських сховищах зріс на 32,5 мільйона кубометрів. Запаси блакитного палива складають понад 9,3 мільярда метрів кубічних.
Як повідомлялося, Україна готує енергосистему до наступного опалювального сезону з урахуванням можливих військових загроз. Для підготовки до наступного опалювального сезону необхідно 3,4 млрд доларів, у цю суму входить як відновлення генерації, так і закупівля необхідних ресурсів.
Фото: ДТЕК