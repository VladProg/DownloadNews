В агрохолдингу Kernel заявили, що новий очільник Державної продовольчо-зернової корпорації України Дмитро Гапчич працював у компанії, проте аж 10 років тому і не на топменеджерських посадах.

Про це йдеться в офіційній заяві на сайті компанії у відповідь на інформацію деяких ЗМІ, що Гапчич нібито є топменеджером Kernel, передає Укрінформ.
У компанії привітали Гапчича з новою посадою та висловили сподівання, що бізнес-досвід експертів із системних компаній буде корисним державі. Водночас представники Kernel акцентують увагу громадськості, що Гапчич залишив компанію наприкінці 2013 року. Відтоді він не має жодного відношення до Kernel і, наскільки відомо, займався підприємницькою діяльністю.
У компанії заявили про готовність надати додаткову інформацію і закликали ЗМІ не використовувати маніпулятивні заголовки, щоб не вводити читачів в оману.
У Kernel зазначили, що 29 серпня видання «Економічна правда» з посиланням на народного депутата Олексія Гончаренка повідомило, що керівником ДПЗКУ призначено Дмитра Гапчича, якого журналісти помилково назвали «топменеджером «Кернела». Згодом матеріал виправили, залишивши формулювання «екстопменеджер «Кернел».
За даними Forbes, Гапчич працював на підприємствах агрохолдингу Kernel до 2013 року, зокрема очолював «Цукровий союз «Укррос». Депутат Полтавської обласної ради VI скликання, обраний у багатомандатному виборчому окрузі від політичної партії «Совість України».
За даними інформації у держреєстрі, Гапчич значиться серед засновників ТОВ «Полтавський агрокомплекс». Йому належить 50% акцій товариства. Внесок у статутний капітал – 4,2 млн грн.
До складу ДПЗКУ входить мережа філій: лінійні та портові елеватори, млини, комбікормові та крупʼяний заводи. Сумарно 53 підрозділи-філії корпорації можуть зберігати 3,7 млн т зернових, включно з майже 2,5 млн т на рік сумарних потужностей із перевалки зернових вантажів на експорт в Одеському та Миколаївському портах. Наразі функціонують 38 із 53 філій (72%) ДПЗКУ.
Фото:kernel.ua