За матеріалами Служби безпеки України Вищий антикорупційний суд задовольнив позов Міністерства юстиції щодо передачі в дохід України продукції російського підприємства ПАТ “Роствертол” на майже 5,5 млн доларів.

Як передає Укрінформ, про це повідомляє пресслужба СБУ.
“Мова йде про партію комплектуючих для систем управління бойовими гелікоптерами, яку один із львівських заводів виготовив для Ростовської компанії за контрактом від 2011 року”, - йдеться в повідомленні.
Загальна вартість вилученої продукції становить майже 5,5 млн доларів США.
Відомо, що ПАТ “Роствертол” є одним із ключових підприємств військово-промислового комплексу РФ, яке виробляє гвинтокрили для загарбницьких угруповань.
Російська компанія сподівалась отримати своє замовлення з українського заводу ще в 2014 році, до початку вторгнення країни-агресора.
Однак, контррозвідники СБУ заблокували передачу вертолітних комплектуючих до РФ.
Після конфіскації вилученої продукції СБУ ініціюватиме передачу технологічних складових на користь виробництва озброєнь для ЗСУ.
Як повідомляв Укрінформ, 19 вересня 2023 року Мін'юст подав позов до Вищого антикорупційного суду щодо застосування санкцій до Ростовського вертолітного виробничого комплексу ПАТ “Роствертол”.