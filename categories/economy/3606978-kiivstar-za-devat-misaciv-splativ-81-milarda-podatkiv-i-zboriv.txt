За січень - вересень 2022 року капітальні інвестиції компанії "Київстар" становили 3,5 млрд грн, податки та збори – 8,1 млрд грн.

Про це Укрінформу повідомили в пресслужбі компанії.
«Наші співробітники працюють в екстрених умовах, долаючи наслідки обстрілів та руйнувань і щоденних віялових відключень електроенергії. Компанія використовує всі ресурси для відновлення роботи мережі у звільнених населених пунктах, будівництва й модернізації базових станцій, забезпечення абонентам можливості підтримували зв`язок з рідними і близькими», - заявив президент Київстару Олександр Комаров.
Зазначається, що національний телеком-оператор допомагає країні долати виклики війни. За 9 місяців 2022 року компанія витратила на розвиток та відбудову мережі понад 3,5 млрд грн.
Зокрема, у третьому кварталі 2022 року капітальні інвестиції зросли на 52,5% порівняно з третім кварталом торік.
З початку 2022 року Київстар побудував біля 400 нових базових станцій 4G-зв`язку, а понад 6 000 базових станцій модернізовані для покращення якості та швидкості передачі даних.
Як результат, абоненти у третьому кварталі цього року більше користувалися послугами інтернету. Так, кількість використаних мегабайтів на одного клієнта зросла на 29% порівняно з липнем - вереснем торік, а кількість абонентів, які користуються послугами 4G-зв`язку, зросла на 4,7% - до 12,1 млн.
Також компанія продовжує розвивати цифрові продукти. Зокрема, у серпні 2022 року Київстар зробив інвестицію у Helsi.me - лідера ринку IT-рішень для закладів охорони здоров’я.
Для підтримки дистанційного навчання студентів та школярів оператор продовжує надавати безкоштовний інтернет-доступ до навчальних курсів і платформ.
Київстар приділяє увагу захисту населення від загроз війни, наголосили у пресслужбі. Так, із лютого 2022 року компанія обладнала безкоштовним інтернетом 1 280 бомбосховищ у різних містах України, забезпечила інтернетом 646 модульних будинків для переселенців.
За цей період абоненти отримали від телеком-оператора бонусів і безкоштовних послуг на 574 млн грн.
У компанії нагадали, що в 30 країнах світу абоненти можуть користуватись послугами мобільного зв`язку за тими ж тарифами, що й в Україні, не сплачуючи за послуги міжнародного роумінгу.
Як повідомлялось, за 9 місяців 2022 року Київстар надав благодійним фондам 104 млн грн допомоги для гуманітарних потреб військових, лікарень, людей похилого віку та постраждалих від війни. Крім того, Київстар підтримав ініціативу Президента України United24 із залучення коштів на відбудову України і виділяє 300 млн грн на відновлення цифрової інфраструктури.