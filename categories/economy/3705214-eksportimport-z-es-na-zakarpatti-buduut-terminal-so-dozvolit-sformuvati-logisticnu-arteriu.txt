На Закарпатті облаштовують мультимодальний термінал, що дасть змогу забезпечити не лише транзит товарів до Європи, а й сформувати логістичну артерію експорту-імпорту.

Про це у Фейсбуці повідомив начальник Закарпатської ОВА Віктор Микита, передає Укрінформ.
За словами глави ОВА, термінал облаштовують у Горондівській громаді.
Микита нагадав, що через блокування загарбниками українських портів і труднощі з експортом сільськогосподарської продукції морем потік перевезень перемістився на західні кордони. У зв'язку зі збільшенням потоку утворилися довжелезні черги вантажівок, зокрема на Закарпатті - в Ужгородському та Берегівському районах.
"Над вирішенням цього питання ми системно працюємо... Зараз виходимо на новий рівень, де до налагодження логістики підключаємо приватних інвесторів, які готові будувати інфраструктуру в межах регіону. Вона дозволить забезпечити не лише транзит товарів до Європи залізничним шляхом з інших областей країни, а й сформувати логістичну артерію експорту-імпорту", - зазначив глава ОВА.

За його словами, під час наради з головою Городнівської громади Іваном Туряницею та представниками інвестора останні відзначили сприятливий інвестиційний клімат у регіоні, що дозволяє без ризиків вкладати кошти в розбудову інфраструктури. "Теперішні умови оптимальні з точки зору логістики та подальшого розвитку проєкту", - зауважив Микита.
Він додав, що загальний обсяг інвестицій сягає $25 млн і має потенціал до збільшення.
Водночас, зазначив Микита, є низка чинників, вирішення яких потребує підтримки обласної влади. Тож розроблено дорожню карту покрокового вирішення питань, серед яких – створення індустріального парку, митної зони, розширення мережі залізничної інфраструктури, ремонт підʼїзних артерій тощо.
Як повідомляв Укрінформ, на початку квітня тимчасово припинилося оформлення вантажних автомобілів на виїзд з України в пункті пропуску "Порубне – Сірет". Причиною стали акції протесту в Румунії.