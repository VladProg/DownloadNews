У Києві викрили 12 учасників злочинного угруповання, яке за допомогою фішингу заволоділо 11 млн грн коштів Фонду гарантування вкладів.


Як передає Укрінформ, про це Київська міська прокуратура повідомляє у Телеграмі.
За процесуального керівництва прокурорів Печерської окружної прокуратури Києва викрито діяльність злочинної організації, учасники якої спеціалізувалися на шахрайському заволодінні грошовими коштами, які перебувають на банківських рахунках громадян. У межах слідства затримано 12 активних учасників злочинної групи.
Група діяла у Києві та Дніпропетровській області.
Її учасники використовували фішингові посилання для отримання даних банківських карток громадян та надалі привласнювали гроші з їхніх рахунків.
За такою схемою члени угруповання також привласнили кошти Фонду гарантування вкладів фізичних осіб у сумі близько 11 млн гривень, які знаходились на рахунку одного з приватних нотаріусів Києва та у подальшому мали бути перераховані вкладникам одного з ліквідованих банків.

Фото: Київська міська прокуратура/Телеграм
Шахраї обманом змусили нотаріуса розкрити конфіденційні дані, після чого скористалися доступом до його рахунку через онлайн-банкінг.
За результатами проведення обшуків за місцем проживання фігурантів правоохоронці також встановили їхню причетність до незаконного виготовлення, перевезення та збуту наркотичних засобів.
Усім фігурантам кримінального провадження повідомили про підозру за ч. 1, 2 ст. 255, ч. 3 ст. 361, ч. 4 ст. 190, ч. 3 ст. 361, ч. 1 ст. 310, ч. 3 ст. 313, ч. 1 ст. 317, ч. 3 ст. 307 Кримінального кодексу України.
Суд за клопотанням прокуратури обрав усім підозрюваним запобіжні заходи у вигляді тримання під вартою без визначення застави.
Слідчі дії у кримінальному провадженні тривають.
Як повідомляв Укрінформ, Офіс уповноваженого Верховної Ради з прав людини застерігає громадян від шахрайської схеми отримання коштів начебто від міжнародної організації з використанням персональних даних.