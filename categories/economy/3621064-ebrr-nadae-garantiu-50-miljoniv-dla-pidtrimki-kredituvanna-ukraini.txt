Європейський банк реконструкції та розвитку надає гарантію 50 млн євро для підтримки кредитування критично важливих галузей економіки України.

Як передає Укрінформ, про це йдеться у пресрелізі Банку.
В ЄБРР заявили про укладання чотирьох нефінансованих угод про розподіл ризиків з трьома українськими банками - Креді Агріколь, ПроКредит Банк й ОТП Банк - та лізинговою компанією ОТП Лізинг.
Ці угоди передбачають інструменти розподілу ризиків кредитування за умови, що гарантії покриватимуть не більше 50% портфеля у 200 млн євро.
ЄБРР бере на себе до 50% кредитного ризику за новим фінансуванням, яке нададуть ОТП Лізинг (80 млн євро), Креді Агріколь (50 млн євро), ПроКредит Банк (40 млн євро) та ОТП Банк (30 млн євро).
“Інструменти розподілу ризиків ЄБРР допоможуть цим місцевим банкам й лізинговій компанії кредитувати українські приватні компанії, що працюють у таких критичних галузях, як первинне сільське господарство та сільськогосподарські послуги, харчова промисловість, транспорт і логістика, роздрібна торгівля та фармацевтика. Вони також допоможуть гарантувати продовольчу безпеку та зберегти засоби для існування в Україні, де основні сектори економіки серйозно постраждали від вторгнення росії 24 лютого 2022 року”, - зазначили в ЄБРР.
Як повідомляв Укрінформ, Європейський банк реконструкції та розвитку схвалив пакет фінансування в сумі 372 млн євро для надання підтримки компанії Укренерго.