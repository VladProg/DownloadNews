Президенти України і Словаччини Володимир Зеленський і Зузана Чапутова під час перемовин у Києві домовилися, що уряди мають тісніше обговорили питання експорту українського зерна і захисту інтересів обох держав.

Про це заявила президентка Словаччини Зузана Чапутова під час спільної з президентами України Володимиром Зеленським та Чехії Петром Павелом пресконференції в Києві, повідомляє кореспондент Укрінформу.
«Ми ніколи не забороняли транспортування (українського зерна – ред.). Певні заходи, які були застосовані, були пов’язані з фітосанітарними стандартами та якістю зерна, і це була реакція на кроки інших держав», – сказала Чапутова.
Вона додала, що кілька годин тому Єврокомісія ухвалила рішення щодо продовження безмитного режиму для України ще на рік.
«Також інші умови є предметом подальших перемовин. Ми з паном Зеленським говорили про це і про те, щоб наші уряди тісніше обговорили це питання і щоб були захищені інтереси обох держав», – сказала президентка Словаччини.
Як повідомлялося, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.