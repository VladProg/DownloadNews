Україна не експортує електроенергію з 11 жовтня і не розподіляє доступ до міждержавних ліній електропередач на експорт.

Як передає Укрінформ, про це повідомив голова правління НЕК «Укренерго» Володимир Кудрицький під час брифінгу в медіацентрі Україна – Укрінформ.
«Ми зараз говоримо виключно про можливість імпорту, щоб пом’якшити дефіцит і закликаємо лідерів громадської думки не поширювати російські фейки. Ми маємо обмеження електропостачання по всій країні не через те, що експортуємо електроенергію в Угорщину чи Румунію, і не через те, що щось повільно ремонтується, а через те, що у нас кожен тиждень практично відбувається масована ракетна атака виключно на українську електричну систему», – наголосив Кудрицький.
Очільник Укренерго пояснює, що енергосистеми з‘єднані між собою, наприклад як українська, молдовська, румунська, угорська, словацька і польська. Між ними існують так звані технічні перетоки.
«Скажімо, якщо ми споживаємо, як країна наприклад 15-16 тисяч МВт. Ці технічні перетоки можуть бути 10 МВт в одну сторону і 15 МВт в іншу. Але завжди сальдо по годині залишається близьке до нуля. Тобто, скільки йде за кордон, стільки ж одразу повертається в країну, тому Україна нічого внаслідок цих технічних перетоків сусідам не віддає. В українській енергосистемі електроенергії менше не стає і вся українська електроенергія, яка генерується українськими електростанціями, залишається в Україні і споживається тут», – зазначив Кудрицький.
Як повідомлялося, в Україні зберігається дефіцит електроенергії. Аварійно-відновлювальні роботи ускладнені через погодні умови, а на Донеччині, Харківщині та Херсонщині - додатково через постійні обстріли.
У серпні Кудрицький заявив, що із 24 лютого споживання електроенергії в Україні знизилося на 30%.