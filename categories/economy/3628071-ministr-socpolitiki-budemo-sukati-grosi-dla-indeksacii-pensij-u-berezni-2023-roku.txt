У березні 2023 року українські пенсіонери можуть розраховувати на індексацію пенсійних виплат.

Про це повідомила міністр соціальної політики України Оксана Жолнович, передає Укрінформ з посиланням на Мінсоцполітики.
«В уряді є політична домовленість про те, що ми будемо шукати кошти для індексації пенсій в березні 2023 року, як це закладено у законі. Ситуація непроста, але ми розуміємо, як ми рухаємося у бюджетному процесі, є певна міжнародна підтримка, є певний коридор, в межах якого ми можемо діяти, тому я впевнена, що допомогти нашим пенсіонерам ми зможемо», - сказала міністр.

Вона нагадала, що щорічна індексація пенсій в Україні встановлена з 1 березня з урахуванням рівня інфляції.
Крім того, Жолнович зазначила, що у бюджеті на наступний рік на пенсійне забезпечення закладено майже 874 млрд грн, що на 21 млрд грн більше, ніж цього року. Збільшена сума в тому числі з урахуванням зростання прожиткового мінімуму з 1 грудня 2022 року.
«У зв’язку із підвищенням прожиткового мінімуму деякі пенсії зростуть в середньому на 5%, і ця сума в бюджеті на наступний рік закладена», - підкреслила міністр.
Як повідомлялося, на 2023 рік Європарламент схвалив виділення Україні макрофінансової допомоги на суму 18 млрд євро. За словами Прем’єр-міністра України Дениса Шмигаля, це означає, що Україна зможе покрити всі соціальні бюджетні видатки: пенсії, зарплати бюджетникам, допомогу ВПО та людям з інвалідністю тощо.
Фото: sed-rada.gov.ua