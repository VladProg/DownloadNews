Наслідки війни РФ проти України істотно вплинули на глобальні економічні процеси та продовжують створювати невизначеність, зокрема, для економіки Європи.

Так прокоментував запитання Укрінформу на заходах МВФ і Світового банку в Марракеші директор Європейського департаменту Фонду Альфред Каммер.
«Минулого року ми спостерігали значний вплив цін на енергоносії та припинення поставок російського газу, а також вплив санкцій на торговельні відносини та пов’язані з торгівлею потоки. Тож це призвело до суттєвого шоку, якого ми зазнали, зокрема, в Європі, і який досі відчуваємо», – зауважив представник Фонду.
Він зазначив, що ризики, пов’язані з війною РФ, залишаються, причому не можна виключати й ескалації війни.
«Але також може статися поглиблення економічної фрагментації через геополітичну напруженість, яка була викликана цією війною», – підкреслив представник Фонду.
При цьому він наголосив, що розвиток ситуації передбачити важко, що додає невизначеності для економічних перспектив Європи, «до того, до чого ми маємо бути готові».
У цьому зв’язку він підкреслив необхідність ретельного управління ризиками, щоби посилити стійкість економічного розвитку.
Як повідомляв Укрінформ, у п’ятницю Альфред Каммер висловив очікування, що ВВП України демонструватиме динаміку зростання упродовж найближчих місяців та перевершить прогнози з огляду на зусилля з макроекономічної стабілізації й відновлення економічної діяльності.