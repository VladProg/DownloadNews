В Україні ціни на лохину впали до 80-150 грн/кг (2,19-4,10 дол./кг), що в середньому на 20% дешевше, ніж наприкінці минулого тижня, коли виробники не погоджувались відвантажувати ягоду дешевше 100 грн/кг (2,73 дол./кг).

Як передає Укрінформ, про це повідомляє EastFruit.
Зазначається, що, за словами виробників, зниження цін у цьому сегменті ринку провокує одразу низка факторів. Так, пропозиція на ринку порівняно з минулим тижнем збільшилася, оскільки більшість фермерів приступили до масових зборів урожаю.
При цьому виробництво лохини в Україні цьогоріч помітно зросло, оскільки нові плантації, закладені раніше, в цьому сезоні вступають у плодоношення. Крім того, тиск на ціни чинить присутність на ринку великих обсягів відносно недорогих сезонних фруктів і ягід.
Станом на 19 липня 2023 року лохина в Україні вже коштує в середньому на 10% дешевше, ніж на ту ж дату торік. Українські ягідники не виключають, що змушені будуть і надалі знижувати ціну, якщо попит у даному сегменті не зростатиме.
Як повідомлялося, Україна у 2022 році експортувала рекордний обсяг лохини - понад 2,5 тис. т. При цьому, аналітики EastFruit прогнозують, що у 2023 році Україна оновить рекорд та зможе експортувати понад 3 тис. т цієї ягоди.
За оцінками експертів, урожай лохини в Україні торік становив 6-8 тис. т.