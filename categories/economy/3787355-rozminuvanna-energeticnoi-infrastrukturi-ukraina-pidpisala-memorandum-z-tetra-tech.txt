Міністерство енергетики України і американська компанія Tetra Tech, Inc домовилися про співпрацю у протимінній діяльності.

Про це повідомляє пресслужба Міненерго, передає Укрінформ.
Відповідний меморандум у присутності міністра енергетики Германа Галущенка та віцепрезидента компанії Tetra Tech, Inc Стіва Прістлі підписали заступник міністра Ярослав Демченков і керівник проєкту Tetra Tech, Inc Джефф Колдвелл.
"Розмінування енергетичних об’єктів - один з пріортитетів, завдяки якому енергетики зможуть швидше відновлювати електро- і газопостачання населенню", - зазначив Галущенко.
За попередніми оцінками компаній паливно-енергетичного сектору, площа територій енергетичної інфраструктури, які потребують обстеження на наявність ділянок, забруднених мінами та вибухонебезпечними залишками війни, становить понад 30 тисяч гектарів лише на підконтрольних Україні територіях.

Найбільш замінованими є території енергетичної інфраструктури Запорізької, Донецької та Харківської областей. Також розмінування потребують об’єкти у Миколаївській, Дніпропетровській, Херсонській, Сумській, Чернігівській, Житомирській областях.
«Враховуючи це, нам надзвичайно потрібна допомога партнерів у розмінуванні», - додав Галущенко.
Джефф Колдвелл наголосив, що укладені домовленості допоможуть покращити енергетичну безпеку в Україні.
Меморандум укладено у межах міжнародної конференції «Енергія для відновлення України» (Energy for the recovery of Ukraine), що триває у Варшаві.
Передбачається, що Tetra Tech, Inc надаватиме технічну допомогу та консультативну підтримку Mіненерго в реалізації заходів протимінної діяльності.
Сторони також співпрацюватимуть для безпечного відновлення критичної енергетичної інфраструктури України шляхом очищення енергетичних об’єктів, їх майданчиків та прилеглих територій від вибухонебезпечних пережитків війни та їх компонентів, що створюють загрозу життю та здоров’ю людей, і забезпечення належної безпечної експлуатації енергетичних об’єктів.
Як повідомляв Укрінформ, Міністерство оборони України спільно з компанією Tetra Tech започаткували проєкт з гуманітарного розмінування. Компанія є основним партнером України з реалізації проєктної діяльності Державного департаменту США, має великий досвід реалізації проєктів із розмінування в світі та допомагає нарощувати можливості в цьому напрямку.
Фото: Міненерго