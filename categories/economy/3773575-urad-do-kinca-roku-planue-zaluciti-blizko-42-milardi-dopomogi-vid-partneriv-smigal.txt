Уряд планує до кінця року залучити близько 42 мільярдів доларів допомоги від міжнародних партнерів.

Про це Прем'єр-міністр Денис Шмигаль сказав на засіданні уряду, передає Укрінформ.
«До кінця року плануємо залучити близько 42 млрд доларів допомоги. Розраховуємо на стабільну прогнозовану підтримку від наших партнерів і в майбутньому. Завдяки цьому Україна може виконувати свої соціальні зобов’язання перед українцями», - зазначив глава уряду.
За його словами, за 9 місяців влада спрямувала на соціальні виплати майже 336 млрд грн. Наступного року передбачено на соціальну політику й підтримку майже 469 млрд грн - це на 5% більше, ніж у 2023-му.
Шмигаль зауважив, що у 2023 році ключовими гарантами макрофінансової стабільності є Євросоюз, Сполучені Штати, МВФ, Канада та Японія.
Як повідомлялося, цього тижня до українського бюджету надійшов грант у розмірі 1,15 млрд доларів від США. Загалом цьогоріч Україна отримала від США майже 11 млрд доларів у формі грантів.
Фото: КМУ