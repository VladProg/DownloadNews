АТ «Укрзалізниця» планує закривати станції та дільниці, що не використовуються п'ять і більше років, адже вони обтяжують компанію додатковими витратами.

Про це в інтерв’ю виданню Rail.insider розповів член правління УЗ В'ячеслав Єрьомін, передає Укрінформ.
«У нас є чітке розуміння щодо закриття взагалі непрацюючих станцій. Плануємо це робити. Підкреслюю, мова не про малодіяльні, а про ті дільниці, що не використовувалися п’ять і більше років. А проте є амортизація, витрати на їх утримання, податок на землю, хоча його зараз і зменшили до 0,25%, однак такі витрати є», - зазначив Єрьомін.
За його словами, станції та дільниці, що тривалий час не використовуються, становлять близько 5% від усієї мережі УЗ.
«По кожній з таких дільниць треба буде знаходити окремі рішення, але кожному рішенню передуватиме копіткий аналіз», - додав представник Укрзалізниці.
Як повідомлялось, АТ «Укрзалізниця» з 1 липня 2023 року підвищить на 10% тарифні ставки та посадові оклади залізничників. Востаннє компанія підвищувала заробітні плати залізничників до початку повномасштабного вторгнення, у 2021 році.