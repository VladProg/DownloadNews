Ціни на нафту підвищуються у вівторок, 27 вересня, після падіння до мінімумів із початку січня.

Як передає Укрінформ, про це повідомляє enkorr.
Вартість листопадових ф'ючерсів на нафту Brent на лондонській біржі ICE Futures становить $84,69 за барель, що на $0,63 (0,75%) вище за ціну на закриття попередньої сесії. За підсумками попередніх торгів ці контракти здешевшали на $2,09 (2,4%), до $84,06 за барель, мінімуму з 11 січня.
Ціна ф'ючерсів на нафту WTI на листопад на електронних торгах Нью-Йоркської товарної біржі (NYMEX) піднялася на $0,62 (0,71%), до $77,33 за барель. На закриття ринку в понеділок вартість цих контрактів опустилася на $2,03 (2,6%), до $76,71 за барель, мінімуму з 3 січня.
Ринок коригується завдяки паузі у зміцненні долара, хоча побоювання щодо перспектив попиту на нафту в умовах послаблення економічного зростання у світі зберігаються, пише Bloomberg.
Доларовий індекс ICE у понеділок оновив 20-річний максимум, а у вівторок втрачає 0,3%.
Трейдери стежать за ситуацією в Мексиканській затоці у зв'язку з ураганом «Ян», який набирає силу. У Національному центрі США зі стеження за ураганами очікують, що «Ян» дістанеться Флориди до середини цього тижня.
«Ураган навряд чи вплине на операції нафтогазових компаній у Мексиканській затоці, однак залишається шанс, що він трохи зміститься на захід і завдасть шкоди сектору», – зазначає президент Strategic Energy & Economic Research Майкл Лінч.
Chevron Corp. напередодні оголосила про зупинення роботи двох добувних платформ у Мексиканській затоці через ураган.