Додаткові заходи, яких можна вжити для прискорення відвантаження зерна, стали темою розмови міністра інфраструктури України Олександра Кубракова та міністра національної оборони Туреччини Хулусі Акара.

Про це повідомляє Укрінформ із посиланням на повідомлення Міністерства національної оборони Туреччини у Твітері.
Під час розмови відбувся обмін думками щодо відвантаження зерна; було оцінено додаткові заходи, яких можна вжити для прискорення відвантаження зерна.
Міністри висловили задоволення роботою, яка проводиться в Спільному координаційному центрі.
Як зазначив міністр Кубраков на своїй сторінці у Фейсбуці, Україна збільшила експорт аграрної продукції наземними та водними шляхами.
“За минулий місяць українські аграрії експортували 6,9 млн тонн продовольства. Це рекордний показник з початку повномасштабного вторгнення росії. Порівняно із серпнем ми збільшили обсяги перевезень агропродукції на 41%”, - написав Кубраков.
Він зазначив, що продовжується нарощування темпів роботи розблокованих портів Великої Одеси.
“У вересні ми збільшили експорт агропродукції в понад два рази — до 3,8 млн тонн, а прийом суден під завантаження в 2,5 раза — до 168 суден на місяць. Такі показники свідчать, що бізнес довіряє «зерновій ініціативі» та готовий нарощувати свою участь в її реалізації”, - сказав міністр.
22 липня у Стамбулі підписали міжнародну угоду про розблокування українських портів для вивезення зерна. Україна підписала документ із Туреччиною та ООН. Дзеркальну угоду також підписала росія. Попередній термін дії угоди – 120 днів. Наприкінці вересня Президент України Володимир Зеленський сказав про те, що росія готує грунт для спроб зірвати зернову ініціативу.
Фото: АА