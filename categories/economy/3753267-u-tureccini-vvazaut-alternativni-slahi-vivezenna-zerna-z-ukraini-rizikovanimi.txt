У Туреччині вважають, що альтернативні Чорноморській зерновій ініціативі шляхи вивезення зерна можуть бути ризикованими, тому країна продовжує активні зусилля з усіма сторонами на всіх рівнях для відновлення роботи “зернового коридору”.

Про це міністр закордонних справ Туреччини Хакан Фідан сказав на спільній пресконференції перед зустріччю з міністром закордонних справ України Дмитром Кулебою в Києві, повідомляє Укрінформ з посиланням на TRT Haber.
“На жаль, вона (Чорноморська зернова ініціатива - ред.) станом на 17 липня завершилася. Ми знаємо, що зараз йде пошук альтернативних шляхів експорту зерна. Але ми також бачимо, що ці шляхи не можуть бути альтернативою початковій ініціативі та несуть ризики. Необхідно відновити процес якомога швидше, поки не було втрачено здобутки Чорноморської ініціативи. Ось чому ми продовжуватимемо вести діалог з усіма сторонами на всіх рівнях», - сказав турецький міністр.
Хакан Фідан наголосив на тому, що відновлення дії “зернового коридору” у рамках Чорноморської зернової ініціативи є для Туреччини першочерговим завданням.
“Відродження цієї ініціативи є пріоритетом для Туреччини. Ця ініціатива займає особливе місце у світовій продовольчій безпеці та гуманітарних зусиллях. Наш Президент веде дуже системну роботу з цього питання. З цієї нагоди відбувається безперервне спілкування та обмін думками з дуже великою групою, включаючи Україну, ООН, Росію, європейських та деяких американських гравців”, - сказав міністр.
Він також подякував представникам України за конструктивну підтримку в цьому питанні.
Як повідомляв Укрінформ, раніше міністр закордонних справ України Дмитро Кулеба висловлював думку про те, що єдиною людиною, яка може повернути Путіна в Чорноморську зернову угоду, є президент Ердоган.