Єврокомісія схвалила програму державної підтримки у Польщі сектору виробництва пшениці у контексті російської війни проти України.

Про це повідомляється на сайті Єврокомісії, передає кореспондент Укрінформу.
«Європейська комісія схвалила польську схему на суму близько €435,4 мільйона (2 мільярда злотих) для підтримки сектору виробництва пшениці у контексті російської війни проти України… Вона складатиметься з ... прямих грантів з метою задоволення потреб у ліквідності виробників пшениці, які постраждали внаслідок геополітичної кризи, зокрема через масовий імпорт зерна з України, що сильно вплинула на внутрішній ринок зерна», - йдеться у повідомленні.
Обсяг такої підтримки не має перевищувати 250 тисяч євро для одного господарства. Польські фермери мають отримати грантову допомогу не пізніше 31 грудня 2023 року.
Як повідомлялося, Польща, Угорщина, Словаччина, Румунія та Болгарія звернулися до Єврокомісії з проханням про запровадження захисних заходів проти «надмірного» сільськогосподарського експорту з України.
Єврокомісія 2 травня оголосила про компромісне рішення, яке передбачає тимчасову заборону українського імпорту чотирьох ключових сільськогосподарських товарів – пшениці, кукурудзи насіння ріпаку та соняшнику - з одночасним скасуванням країнами односторонніх заходів проти українського імпорту та продовження транзиту українського збіжжя до інших країн ЄС та на світові ринки. Обмеження діятимуть до 5 червня.
Водноча Єврокомісія оголосила про намір виплатити цим п'яти країнам спочатку 56 мільйонів євро, а потім ще 150 мільйонів євро для компенсації збитків фермерських господарств внаслідок падіння цін на внутрішніх ринках.