Балкер, що перевозить 30 тисяч тонн пшениці для Ємену за програмою Grain From Ukraine, прямує «зерновим коридором».

Про це повідомляє Міністерство розвитку громад, територій та інфраструктури, передає Укрінформ.
"Балкер Negmar Cicek, шосте судно в межах програми Grain From Ukraine, вийшов із порту «Чорноморськ» та доєднався до каравану ще з трьох суден", - йдеться у повідомленні.
Зазначається, що 30 тисяч тонн гуманітарної української пшениці отримає Ємен завдяки донатам урядів США, Франції та Іспанії.

Загалом, за інформацією відомства, від моменту старту програми Grain From Ukraine з портів Великої Одеси відправлено 170 тисяч тонн української пшениці до таких нужденних країн, як Ефіопія, Сомалі, Ємен, Кенія.
Як повідомлялося, програма Grain From Ukraine започаткована Президетом Володимиром Зеленським з метою об’єднати розвинуті країни навколо продовольчої допомоги країнам, що перебувають на межі голоду. Програма реалізується за підтримки Всесвітньої продовольчої програми ООН.
Від 1 серпня 2022 року - початку реалізації «зернової ініціативи» - 845 суден експортували 25,7 мільйона тонн українського продовольства до країн Азії, Європи та Африки.