Наступного місяця очікується другий перегляд програми розширеного фінансування Міжнародного валютного фонду для України.

Як передає Укрінформ, про це повідомила пресслужба Мінфіну із посиланням інтерв’ю міністра фінансів Сергія Марченка для Atlantic Council.
"Щодо співпраці з МВФ, міністр фінансів зауважив, що уряд України докладає максимум зусиль для виконання структурних маяків, які передбачені програмою Механізм розширеного фінансування (EFF). У наступному місяці очікується другий перегляд програми. Успішний перегляд сприятиме не тільки отриманню Україною наступного траншу від МВФ, а також залученню широкомасштабного фінансування від інших донорів", - ідеться в повідомленні.
Під обговорення залучення приватних інвестицій у відновлення України, Марченко розповів про розвиток страхування воєнних ризиків в Україні. Він також подякував Багатосторонньому агентству з гарантування інвестицій (MIGA) Групи Світового банку за створення трастового фонду страхування воєнних ризиків SURE. Від початку повномасштабної війни MIGA надала Україні гарантій загальним обсягом 196 млн дол., які спрямовуються на реалізацію проєктів страхування в Україні.
Також міністр фінансів розповів про співпрацю з міжнародними партнерами щодо використання арештованих активів Росії.
“Заморожені активи РФ мають стати фундаментом для подальшого фінансування відновлення та відбудови України. Маємо сподівання, що наші союзники зможуть знайти та реалізувати механізми для використання арештованих активів РФ на користь України”, - додав Марченко.
Як повідомляв Укрінформ, Рада виконавчих директорів МВФ 31 березня 2023 року затвердила чотирирічну програму в рамках Механізму розширеного фінансування для України у розмірі 15,6 млрд дол. США.
Від початку повномасштабної війни Мінфін залучив близько 6,3 млрд дол. США бюджетної підтримки від МВФ.