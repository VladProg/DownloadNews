Кабінет Міністрів активізує механізм залучення тимчасово безробітних до виконання суспільно корисних робіт.

Про це повідомила перший віцепрем’єр - міністр економіки Юлія Свириденко під час наради з головами обласних та Київської міської військових адміністрації, повідомляє Укрінформ із посиланням на пресслужбу Мінекономіки.
“Через війну в країні очікується досить високий рівень безробіття - близько 30% за підсумками року, і це є серйозним викликом для держави. Тому уряд розробив і запропонував механізм, за яким тимчасово безробітних можна залучати до виконання суспільно корисних робіт, в яких є потреба в регіонах. На сьогодні ми маємо дві армії - одна захищає країну на фронті, інша працює”, - зазначила Свириденко.
За її словами, люди, які з різних причин залишилися без роботи, зможуть долучитися до “Армії відновлення” країни, а держава оплатить їхню роботу на рівні мінімальної зарплати, яка з жовтня становить 6 700 грн

Фото: facebook.com/mineconomdev

Зазначається, що безробітні зможуть бути залучені до виконання робіт, які мають оборонний характер, до ліквідації наслідків надзвичайних ситуацій техногенного, природного та воєнного характеру. Це можуть бути роботи, спрямовані як на задоволення потреб ЗСУ, інших військових формувань та сил цивільного захисту, так і на забезпечення загальних потреб економіки та життєдіяльності населення.

Зокрема, це може бути: облаштування та укріплення блок-постів, вирубування дерев для формування окопів, заготівля дров для військових та населення, розбір завалів, укріплення дамб, розчищення автомобільних доріг від завалів, розвантаження гуманітарної допомоги, облаштування підвальних приміщень у багатоповерхових будинках, школах під укриття тощо.
Організатором робіт виступатиме військове командування спільно з ОВА за можливої участі органів виконавчої влади. До робіт залучатимуть усіх працездатних громадян, зокрема, зареєстрованих безробітних та внутрішньо переміщених осіб, які не мають обмежень за станом здоров’я.
При цьому безробітні отримуватимуть оплату за роботу в розмірі не нижче мінімальної зарплати (6700 грн), що в більшості випадків більше, ніж допомога з безробіття. З учасниками таких робіт укладатимуть строкові трудові договори відповідно до КЗпПУ.
На сьогодні суспільно корисні роботи вже запроваджені в Сумській та Чернігівській областях. Так, на Сумщині у 18 територіальних громадах працевлаштовано майже 400 безробітних. На Чернігівщині за даними Мінекономіки, до виконання таких робіт залучено 78 безробітних.
Як повідомляв Укрінформ, за оцінками Мінекономіки, рівень безробіття в Україні на кінець 2022 року становитиме 30%.