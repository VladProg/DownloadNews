Створення в Україні Донорської координаційної платформи, до якої залучені ключові євроінституції, підвищує довіру інвесторів та сприяє притоку в Україну інвестицій для відновлення країни, що особливо важливо на тлі воєнних загроз.

Про це в інтерв’ю Укрінформу заявив президент Європейського соціально-економічного комітету (EESC) Олівер Ропке.
«Створення Донорської координаційної платформи - це добра нагода, щоб підвищити довіру для притоку інвестицій в Україну. Міжнародні актори, такі як ЄС та «Група семи», а також провідні фінансові інституції, такі як ЄБРР, вже долучилися. Це важливий крок. Участь цих структур у діяльності Платформи забезпечує її надійність, що само по собі є добрим сигналом для інвесторів», - сказав Президент Європейського соціально-економічного комітету.
Він зауважив, що очолюваний ним Комітет, який об’єднує провідних громадських акторів з усіх країн Європейського Союзу, підтримав пропозиції Єврокомісії щодо внесення змін до багаторічного бюджету ЄС на 2024-2027 роки, зокрема, з метою створення так званого Українського фонду в обсязі до 50 мільярдів євро, який стане ще одним важливим інструментом для підтримки відбудови та відродження України.
«У цьому контексті ми завжди підкреслюємо важливу роль, яка належить долученню громадянського суспільства... Коли йдеться про відбудову України, це не лише справа урядів країн-членів. Своє слово за столом переговорів мають отримати громадянське суспільство, соціальні партнери, які мають брати участь у формуванні правових рамок для такої роботи. Переконаний, що широке долучення громадських організацій буде необхідним на весь період відбудови, який, будемо сподіватися, завершиться успіхом», - наголосив Олівер Ропке.
Як повідомлялося, Європейський соціально-економічний комітет (англ. European Economic and Social committee - EESC) посідає особливе місце серед євроінституцій. Він не приймає виконавчих рішень та не розподіляє європейський бюджет, але саме цей Комітет, існування якого обумовлено основоположними документами Європейського Союзу, відіграє вирішальну роль у формуванні спільної європейської політики.
З моменту створення у 1958 році ця структура виконує дорадчу функцію. Вона поєднує та акумулює думки представників громадянського суспільства з усіх країн-членів, включаючи роботодавців, профспілки, громадські та неурядові організації, екологічні рухи, споживчі спілки та інші структури європейської спільноти.