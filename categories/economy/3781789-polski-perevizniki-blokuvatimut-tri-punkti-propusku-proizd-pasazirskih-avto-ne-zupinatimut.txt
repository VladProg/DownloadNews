Польські перевізники планують блокувати рух українських вантажівок з напрямку пунктів пропуску «Ягодин», «Рава Руська» та «Краківець». Рух автобусів, гуманітарної допомоги та легкових авто не блокуватиметься.

Як передає Укрінформ, про це в ефірі загальнонаціонального телемарафону «Єдині новини» повідомив речник ДПСУ Андрій Демченко.
«Від польських колег маємо інформацію про те, що начебто польські перевізники попередньо з 3 листопада, але це не остаточно, дата може бути і перенесена, мають провести певну акцію, яка буде довготривалою. Під час акції вони планують блокувати рух для вантажних транспортних засобів. Це відбуватиметься на напрямку українських пунктів пропуску «Ягодин», «Рава Руська» та «Краківець». При цьому, за інформацією польських колег, організатори акції зазначають, що вони не блокуватимуть рух для автобусів, транспортних засобів, які перевозять гуманітарні вантажі або товари, що швидко псуються, і для легкового транспорту», - повідомив Демченко.
Говорячи про можливість скористатися іншими пунктами пропуску, Демченко зазначив, що їх можна розглядати для руху, але не варто виключати, що по той бік кордону учасники акції не оберуть й інші напрямки для блокування.
Речник порадив слідкувати за інформаційними ресурсами ДПСУ та відстежувати зміну ситуації на кордоні.
Також Демченко повідомив, що Мінінфраструктури України додатково звернулось до польської сторони, аби провести зустріч на рівні всіх зацікавлених сторін та зробити все можливе і необхідне, щоб такого блокування руху для транспорту не було.
Як повідомляв Укрінформ, із 3 листопада польські перевізники, які вбачають конкуренцію з боку українських колег, планують блокувати роботу пунктів пропуску «Корчова»-«Краківець» на польсько-українському кордоні.