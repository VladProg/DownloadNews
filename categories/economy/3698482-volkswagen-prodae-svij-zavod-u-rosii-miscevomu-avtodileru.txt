Урядова комісія рф з контролю за здійсненням іноземних інвестицій схвалила продаж заводу Volkswagen під Калугою місцевому автодилерському холдингу "Авілон".

Як передає Укрінформ, про це пишуть "Відомості" з посиланням на два джерела, знайомі з рішенням дорадчого органу.
«Як основних претендентів на завод німецького концерну джерела на початку березня 2023 р. називали "Авілон" та АФК "Система" і пояснювали, що автодилер є пріоритетним варіантом. Вони зазначали, що продаж активу має бути погоджений урядовою комісією з іноземних інвестицій», - йдеться в матеріалі.
Вартість готової угоди наразі не відома.
Як повідомляв Укрінформ, в середині березня Арбітражний суд Нижегородської області арештував майно Volkswagen AG у росії за позовом групи ГАЗ про стягнення з німецького автоконцерну 15,6 млрд руб.
Volkswagen був одним із низки іноземних автовиробників, які призупинили діяльність на території росії після того, як демократичні країни ввели жорсткі санкції проти рф після вторгнення в Україну.
Завод німецького виробника потужністю 225 тис. автомобілів на рік розташований у Калузі. До весни 2022 року підприємство випускало автомобілі Volkswagen Polo, Volkswagen Tiguan та Skoda Rapid. Також у Калузі працював завод бензинових двигунів потужністю 150 тис. одиниць продукції на рік. На початку березня 2022-го VW повідомив, що призупинить виробництво автомобілів у росії.
Крім того, VW з 2012 року вів контрактну збірку на потужностях ГАЗу в Нижньому Новгороді, де до весни 2022-го випускалися Skoda Octavia, Skoda Karoq та Skoda Kodiaq, а також Volkswagen Taos. Влітку VW оголосив про закриття свого офісу в Нижньому Новгороді.
Фото: picture alliance/dpa