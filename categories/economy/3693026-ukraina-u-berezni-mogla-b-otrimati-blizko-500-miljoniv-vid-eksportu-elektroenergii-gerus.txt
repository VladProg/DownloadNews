Завдяки експорту електроенергії у березні Україна могла б отримати 500 млн гривень, проте експорт досі зупинено.

Як передає Укрінформ, про це розповів голова комітету Верховної Ради з питань енергетики та житлово-комунальних послуг Андрій Герус у подкасті ЕП.
«Мені здається, що за березень місяць ми могли б заробити до 500 млн гривень, якби у нас був експорт електроенергії. Якщо брати в доларах, то це близько 25 млн. Це великі гроші, і тому в наш час, коли потрібна кожна копійка для фінансування військових витрат і для бюджету, я б за ці гроші боровся і намагався їх заробити», - сказав Герус.
За його словами, Україна може відновити експорт, оскільки в нічні і денні періоди в енергосистемі є профіцит. Утім, сьогодні є побоювання, що коли в якомусь регіоні через мережеві обмеження не буде електроенергії, а при цьому буде експорт, на цьому спекулюватимуть.
«Якщо в країні дійсно не вистачає електроенергії, тоді експортувати не можна, але якщо в країні електроенергії достатньо, але в окремому містечку чи селі її немає через пошкодження мереж, то це не причина для зупинки експорту. Навіть якщо експорт не піде, світло у цьому випадку там не з’явиться. А продаж електроенергії й отримання з цього грошей може бути ресурсом для відновлення підстанцій», – підкреслив Герус.
Як повідомлялося, Україна з 11 жовтня 2022 року припинила експорт електроенергії через російські ракетні обстріли енергетичних об'єктів.
Укренерго та ENTSO-E 27 березня розширили технічні можливості для торгівлі електроенергією. Зокрема, технічна можливість імпорту електроенергії із зони Континентальної Європи до України та Молдови збільшилася з 700 до 850 МВт у будь-які години доби.
Максимальна пропускна спроможність для експорту електроенергії в Європу наразі залишається на рівні 400 МВт.