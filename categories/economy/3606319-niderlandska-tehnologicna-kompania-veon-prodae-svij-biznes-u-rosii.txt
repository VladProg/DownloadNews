Нідерландська технологічна компанія VEON, яка надає телекомунікаційні послуги, оголосила про плани продати свій бізнес у росії.

Про це йдеться у пресрелізі компанії, передає Укрінформ.
“Керівництво VEON наразі вивчає варіанти, щоб забезпечити досягнення оптимального результату для всіх зацікавлених сторін, включаючи VEON, її російські підрозділи, її акціонерів, кредиторів, клієнтів і працівників як у росії, так і за її межами”, - йдеться у пресрелізі.
Компанія VEON станом на 2021 рік була 13-им за кількістю клієнтів мобільним оператором у світі. У росії VEON керує другою за величиною мобільною мережею країни, надаючи свої послуги під брендом “Білайн”.
Як повідомляв Укрінформ, від перших днів повномасштабного вторгнення російської федерації в Україну міжнародні союзники та партнери запровадили жорсткі для російської економіки санкції. Сотні міжнародних компаній оголосили про припинення роботи у рф і вихід зі спільних проєктів.