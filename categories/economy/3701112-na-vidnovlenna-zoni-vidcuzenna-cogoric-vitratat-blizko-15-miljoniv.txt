Для відновлення зони відчуження розроблено 40 проєктів, фінансування яких у 2023 році сягне близько 15 млн євро.

Як передає Укрінформ, це повідомив міністр захисту довкілля та природних ресурсів Руслан Стрілець у Фейсбуці.

«Чорнобиль потребує колосального відновлення. Сьогодні ми маємо окремий план відновлення зони відчуження, який включає 10 напрямків та 40 проєктів. Фінансування цих проєктів у 2023 році становить близько 15 млн євро», – сказав Стрілець.
За його словами, вже залучено близько 2 млн євро міжнародної допомоги на відновлення роботи центральної аналітичної лабораторії, системи контролю радіаційного фону; також отримано обладнання для дозиметричного контролю, коптери, комп'ютери, інструменти тощо.

«Сьогодні завдяки ЗСУ вільна від окупації Чорнобильська АЕС продовжує працювати не всупереч, а задля. Продовжуються заходи з експлуатації блоків ЧАЕС, будівництво комплексу з радіоактивними відходами, наукові дослідження та проєкти з міжнародної співпраці», - додав Стрілець.
Як повідомлялося, втрати, яких зазнали внаслідок російської агресії територія зони відчуження ЧАЕС та підприємства, що на ній розташовані, перевищують 100 млн євро.