Експерти Програми «U-LEAD з Європою» роз’яснюють громадам, як створити ефективну систему енергетичної безпеки у контексті воєнного стану.

Про це Укрінформу повідомили у регіональному офісі «U-LEAD з Європою» в Івано-Франківській області.
Зазначають, що енергетичний менеджмент - це своєрідний місток між операційними цілями, поточною роботою та стратегією енергетичної безпеки, яку громади повинні розробити та впровадити.
Як зазначив експерт «U-LEAD з Європою» Дмитро Сакалюк, енергетична безпека є важливою частиною нещодавно розробленого Плану відновлення України.
Експерт додав, що в документі йдеться про необхідність запровадження та забезпечення постійного вдосконалення системи енергетичного менеджменту на державному та муніципальному рівнях.
Сакалюк розповів про законодавче забезпечення впровадження енергоменеджменту та проаналізував основі нормативно-правові акти, які регламентують цей процес.
Наголошувалося на важливості детального аналізу та вивченні ситуації з енергетичною безпекою в громаді, зокрема це стосується інвентаризації будівель, аналізу витрат на енергоносії, проведення енергоаудиту та оптимізації.
Своїм досвідом впровадження енергетичного менеджменту поділилися представники Долинської міської ради Івано-Франківської області.
«Всі ми розуміємо важливість енергоменеджменту та енергетичної безпеки для сталого розвитку громади. Енергоресурсів стає дедалі менше, згодом може з'явитися на них дефіцит, тому необхідно приділяти увагу темі енергоефективності та розвивати її в себе», - сказав голова Долинської громади Іван Дирів.
Він додав, що Долинська громада з 2009 року розпочала кроки із впровадження енергоменеджменту, які включають кілька управлінських рішень та технічних процесів. Так, у громаді розробили свою модель ефективної системи енергетичного менеджменту та дотримуються її при виконанні певних завдань.
Як повідомив керівник проєктів та програм Долинської міської ради Володимир Смолій, у громаді проведені заходи з підвищення енергоефективності – утеплення будівель комунальних закладів, переобладнання системи опалення, переведення закладів на кілька альтернативних джерел енергії тощо.
«Енергетичний менеджмент - важлива складова енергетичної безпеки територіальної громади. Процес впровадження енергетичного менеджменту актуальний ще й в контексті війни, оскільки маємо чимало нових викликів, які стосуються опалювального сезону та використання енергоресурсів», – підсумував радник з питань децентралізації та місцевого самоврядування «U-LEAD з Європою» Максим Чопей.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає потребам громадян та розширює можливості громад.