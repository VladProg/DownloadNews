Міністерство енергетики запрошує учасників ринку природного газу долучитися до механізму агрегації попиту та спільних закупівель (AggregateEU), створеного Європейською комісією в межах Енергетичної платформи ЄС.

Про це йдеться на сайті Міненерго, передає Укрінформ.
«Механізм діє на основі Регламенту (ЄС) 2022/2576 та передбачає створення інформаційної системи, до якої суб’єкти господарювання, зацікавлені у придбанні природного газу, можуть вносити дані щодо свого попиту на наступні 12 місяців (починаючи з липня 2023 року). Надалі ці заявки будуть зіставлені з пропозиціями на продаж від продавців природного газу в межах щомісячних тендерів», - ідеться в повідомленні.
Уточнюється, що подання заявок на попит та пропозицію не тягне за собою жодних зобов’язань; як покупець, так і продавець можуть у будь-який час відмовитися від укладення угоди.
В Єврокомісії очікують, що механізм дозволить залучити додаткові обсяги пропозиції від продавців газу з інших країн.
Інформаційна система для механізму вже створена надавачем ІТ-послуг для енергетичних ринків PRISMA. Зареєструватись для роботи з системою PRISMA тут, а також на порталі AggregateEU.
Перший тендер відбудеться вже у травні 2023 року. Європейська комісія рекомендує зацікавленим учасникам зареєструватися до середини квітня.
Як повідомлялось, НАК «Нафтогаз України» запрошує учасників ринку до участі у торгах на закупівлю природного газу на Українській енергетичній біржі.
Фото: Укртрансгаз