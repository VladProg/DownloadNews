Терористичні атаки на енергосистему України координують російські енергетики, оскільки добре знають її з середини.

Як передає Укрінформ, про це повідомляє НЕК «Укренерго» у Телеграмі.
«Атаки сплановані та здійснені не лише російськими військовими, а й російськими енергетиками», — зауважив голова правління НЕК «Укренерго» Володимир Кудрицький.
Зазначається, що російські інженери знали енергомережу України «як свою долоню», оскільки до початку повномасштабного вторгнення в лютому минулого року вона була об’єднана з енергосистемами росії та білорусі.
У компанії підкреслюють, що зараз українські енергетики краще розуміють російську стратегію і вживають заходи, спрямовані на мінімізацію наслідків атак.
Як повідомлялося, енергосистема України зазнала 11 ракетних та 14 безпілотних атак ворога. Пошкодження об’єктів генерації та магістральних мереж складні та масштабні. Їх відновлення все ще потребує значних ресурсів та часу.
Масовані атаки на українську енергетичну інфраструктуру тривають із 10 жовтня.