В Україні відновлено понад 250 об'єктів теплопостачання, які отримали пошкодження внаслідок російської агресії.

Про це повідомив журналістам міністр розвитку громад і територій Олексій Чернишов, передає кореспондент Укрінформу.
"580 котелень і теплових пунктів пошкоджено із 24 лютого, 253 з них уже відновлено", - сказав Чернишов.
Крім того, за його словами, вже вдалося реконструювати три теплоелектроцентралі, на чотирьох відновлювальні роботи перебувають на завершальній стадії. Ще 12 ТЕС і ТЕЦ потребують екстреного відновлення.
Міністр також повідомив, що на місцевому рівні формуються аварійні запаси обладнання, які використовуватимуться у випадку тривалого відключення постачання енергії.
Як повідомляв Укрінформ, за даними Мінрегіону, з 10 по 18 жовтня зазнали російських атак та руйнувань 408 об’єктів інфраструктури, з них понад 45 - об'єкти енергоінфраструктури. Пошкоджено також 180 житлових будинків.
Міністерство енергетики України та Міжнародний енергетичний кластер домовилися про співпрацю у відновленні об'єктів енергетичної інфраструктури.
Фото ілюстративне