Рішення польського уряду про заборону імпорту українського збіжжя на польський ринок слушне, але потрібно збільшувати транзит українського зерна на ринки третіх країн через територію РП.

Про це в ефірі телеканалу TVP1 сказав у неділю президент Польщі Анджей Дуда, передає Укрінформ.
“Я вважаю, що рішення про заборону продажу українського збіжжя на польському ринку є слушним. Натомість я переконаний, що треба робити все можливе, аби транзит був якомога більшим”, - підкреслив Дуда.
За його словами, готуються спеціальні транзитні коридори, завдяки яким українське збіжжя може бути перевезено через територію Польщі туди, де воно потрібне.
“І цей експорт весь час триває”, - підкреслив Дуда.
Як повідомлялося, у відносинах між Україною і Польщею триває так звана зернова криза. З 16 вересня Польща в односторонньому порядку, всупереч позиції Єврокомісії, безстроково заблокувала імпорт українського збіжжя (пшениця, кукурудза, соняшник, ріпак) на внутрішній ринок, зберігаючи при цьому транзит цих культур через територію країни.
У відповідь Україна подала на Польщу, а також Угорщину, яка вчинила схожим чином, скаргу до СОТ. Київ не виключає запровадження дзеркальних кроків у відповідь на дії Польщі.
Упродовж кількох наступних днів мають зустрітися міністри сільського господарства обох країн, які повинні знайти вихід із кризової ситуації.
Фото: KPRP