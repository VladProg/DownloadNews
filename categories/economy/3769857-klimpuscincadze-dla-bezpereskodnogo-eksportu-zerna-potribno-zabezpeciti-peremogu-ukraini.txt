Голова Комітету Верховної Ради з питань інтеграції України до ЄС Іванна Климпуш-Цинцадзе вважає, що для того, щоб українське зерно могло безперешкодно експортуватися з України у кількості, достатній для задоволення потреб людей в різних країнах, треба забезпечити перемогу України у розв’язаній Росією війні.

Про це вона сказала під час Варшавського безпекового форуму, повідомляє кореспондент Укрінформу.
“Я дійсно вважаю, що для того, щоб українське зерно могло безперешкодно експортуватися з України і задовольняти потреби людей в різних країнах, ми повинні забезпечити перемогу України в цій війні. І ми повинні гарантувати, що Україна отримає достатньо інструментів для того, щоб мати можливість перемогти, щоб мати можливість відновити свою економіку”, - сказала вона.
Вона також наголосила, що коли Росія атакує енергетичну інфраструктуру, бо хоче, щоб українці залишилися взимку без тепла та електроенергії. Росія також атакує українську портову інфраструктуру, атакує українську транспортну інфраструктуру, інфраструктуру зберігання зерна, наголосила Климпуш-Цинцадзе.
“Росія мінує території, щоб ці землі ніколи або в найближче десятиліття не використовувалися для збирання врожаю. Таким чином, Росія робить все для того, щоб знищити країну і здійснити геноцид українського народу”, - додала вона.
У свою чергу депутат Європарламенту, ексглава МЗС Польщі Радослав Сікорський зазначив, що Росія не вперше використовує продовольство як зброю.
“Перш за все згадаймо, що Росія вже використовувала продовольство як зброю проти України. Я рекомендую вам чудову книгу геніального історика Енн Епплбаум під назвою “Червоний голод” про цілеспрямоване мордування голодом мільйонів українців”, - сказав він.
За його словами, “нам потрібно зробити, щоб це Путін боявся ескалації, тому що (нині – ред.) ми живемо в страху перед його ескалацією. Власне, ми повинні змінити ситуацію”, - закликав політик.
Він також зазначив, що треба вивчити альтернативні маршрути для українського зерна.
Як повідомлялося, 3-4 жовтня триває Варшавський безпековий форум. Це щорічна міжнародна конференція, під час якої обговорюють найбільш значущі проблеми й виклики глобальної безпеки за участю провідних політиків, урядовців, представників академічних кіл та експертів.
В центрі уваги форуму — війна в Україні та безпекова ситуація у східній частині Європи.