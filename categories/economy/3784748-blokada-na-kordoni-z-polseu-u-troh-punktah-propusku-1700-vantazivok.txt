На українсько-польському кордоні у трьох пунктах пропуску, де рух блокують польські перевізники, на виїзд із Польщі в Україну очікують близько 1700 вантажівок.

Про це повідомив під час пресконференції в «Медіацентр Україна – Укрінформ» прессекретар Державної прикордонної служби України Андрій Демченко.
«Станом на ранок на трьох напрямках виїзду з Польщі перебувало близько 1700 вантажівок, половина з яких у пункті пропуску «Ягодин», - сказав він.
За словами Демченка, у пунктах пропуску «Ягодин – Дорогуськ», «Краківець – Корчова», «Рава-Руська – Гебенне» через блокування з польського боку перекритий рух для вантажних транспортних засобів. Водночас рух автобусів і легкових автомобілів не блокується.
Прессекретар ДПСУ зауважив, що, за інформацією Міністерства інфраструктури України, польські перевізники не надали українській стороні список своїх офіційних вимог.
«Вимоги можна бачити у соцмережах або медіа про те, що вони хочуть скасування транспортного безвізу для України, окремих черг для вантажівок на європейських номерах, окремих смуг руху для порожніх автівок і доступу до системи «Шлях», - зазначив Демченко.
Як повідомлялося, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: «Корчова-Краківець», «Гребенне-Рава Руська», «Дорогуськ-Ягодин».
Організатор протесту поблизу ПП «Корчова-Краківець» Томаш Борковський заявив агентству, що блокуватиметься проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстровано польськими перевізниками в місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи «Шлях».
Посол України у Польщі Василь Зварич назвав блокаду «ударом у спину Україні».
Фото ілюстративне