За січень-листопад 2022 року в Україну імпортували товарів на 49,4 мільярда доларів, а експортували - на 40,7 мільярда доларів.

Як передає Укрінформ, про це повідомляє пресслужба Держмитслужби у Телеграмі.
"У січні-листопаді поточного року в Україну імпортували товарів на $49,4 млрд. Експортували з України продукції на $40,7 млрд", - йдеться в повідомленні.
Зазначається, що найбільше імпортували до України з Китаю — $7,6 млрд, Польщі — $5 млрд та Німеччини — $4 млрд. Експортували з України найбільше до Польщі — на $6,2 млрд, Румунії — на $3,5 млрд, Туреччини — $2,7 млрд.
Найбільше імпортували до України наступні категорії товарів: машини, устаткування та транспорт — $13,8 млрд, паливно-енергетичні товари — $11,7 млрд та продукцію хімічної промисловості — $8,7 млрд. До трійки найбільш експортованих з України товарів увійшли: продовольчі товари — $21 млрд, метали та вироби з них — $5,7 млрд, а також машини, устаткування та транспорт — $3,9 млрд.
Як повідомляв Укрінформ, товарообіг України за 10 місяців склав $81 мільярд.
За 2021 рік порівняно з 2020 роком імпорт товарів збільшився на 34,0% - до 72,82 млрд дол., експорт товарів збільшився на 38,4% - до 68,09 млрд дол.