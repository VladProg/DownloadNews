У 2022 році мобільні лабораторії Регіональної газової компанії (РГК) провели обстеження 19 780 км газорозподільних мереж.

Про це Укрінформу повідомили в пресслужбі РГК.
Зазначається, що під час обстежень було виявлено 2 638 витоків газу. За оцінками фахівців, усунення цих пошкоджень дало змогу запобігти втратам блакитного палива більш як на 1 млрд грн.
Як пояснили в пресслужбі, перевага мобільних лабораторій з обладнанням Gazomat - у швидкості та високій чутливості датчиків. Автівка з детектором газу рухається зі швидкістю 40 км/год і при цьому може вловлювати найменшу концентрацію газу на поверхні землі.
Торік під час обстежень фахівці виявляли одне пошкодження мереж на 8,8 км газопроводів. На думку газовиків, це свідчить не лише ефективність використання мобільних лабораторій, а й про стан мереж, які потерпають від хронічного недофінансування через відсутність коштів у тарифі.

Як стверджують у РГК, ситуація буде погіршуватись - через старіння мереж та недостатність інвестицій в їх модернізацію.
Так, на початку травня газовики АТ «Чернівцігаз» провели обстеження мереж в одному із сіл Кіцманського району. Ними було виявлено 32 витоки газу на 17 км газопроводів.
«Виявлені пошкодження були тимчасово усунуті. Більшість мереж у цьому населеному пункті експлуатуються понад 30 років, проте компанія обмежена в можливостях модернізації газових мереж», - зауважив технічний директор АТ «Чернівцігаз» Максим Ладига.
За його словами, обсяг інвестицій у газові мережі Чернівцігазу, передбачений у тарифі, становить 14 млн грн на рік. Це 1500 грн на 1 км газогону із 8 854 км газорозподільних мереж, які обслуговує компанія.
Як повідомлялось, серед обстежених торік із використанням шести сучасних мобільних лабораторій РГК - 11 694 км мереж середнього тиску, 6 960 км - низького тиску, 1 126 км - високого тиску. Загалом це близько 8% газових мереж, що їх обслуговують 20 операторів під брендом Регіональної газової компанії.
Фото: РГК