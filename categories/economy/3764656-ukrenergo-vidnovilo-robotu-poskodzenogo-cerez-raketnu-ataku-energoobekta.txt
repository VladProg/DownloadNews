НЕК "Укренерго" відновила роботу об'єкта системи передачі електроенергії, який був пошкоджений через ракетну атаку.

Як передає Укрінформ, про це повідомляє пресслужба компанії у Телеграмі.
"Відновлено роботу енергооб’єкта, який зазнав пошкоджень під час масованої ракетної атаки 21 вересня", - йдеться у повідомленні.
Зазначається, що 21 вересня для збалансування енергосистеми обмежувалась робота генерації з ВДЕ з 12:15 до 13:20.
У п'ятницю, 22 вересня, запланований імпорт електроенергії зі Словаччини. загальним обсягом 562 МВт-год. Експорт здійснюється у Словаччину та Молдову, загальний обсяг - 4 807 МВт-год.
Як повідомлялося, вранці 21 вересня Сили оборони збили 36 російських ракет із 43, запущених ворогом. Однак пошкоджень зазнали об'єкти енергетики на заході та у центрі України. Понад 50 тис. споживачів були тимчасово знеструмлені.