Делегація АТ «Укрзалізниця» у межах міжнародної виставки Transport logistic 2023 у Мюнхені підписала меморандум про взаєморозуміння та співробітництво з німецькою логістичною компанією Global asset and logistics company (VTG GmbH).

Як передає Укрінформ, про це повідомила пресслужба "Укрзалізниці".
За словами директора з комерційної роботи і логістики АТ «Укрзалізниця» Тимофія Мураховського, співпраця з VTG буде спрямована на розвиток інтермодального сполучення між Україною та країнами Європи.
"Такі перевезення мають низку переваг для клієнтів, зокрема, ритмічність, прогнозований час і вартість перевезень, та дозволяють інтегрувати залізничні перевезення з території України в європейський простір", - зазначив Мураховський.
У ході виставки представники "Укрзалізниці" провели зустріч з керівництвом французької машинобудівної компанії Alstom, під час якої обговорили запровадження сучасних технологічних рішень для інтеграції вантажних залізничних перевезень в європейську систему.
За словами представника постійного АТ «Укрзалізниця» в Литовській Республіці та країнах Балтії Артема Хачатуряна, зокрема, йшлося про можливість інтеграції в Україні технологічної розробки іспанської компанії Tria – вагонних візків з розсувною системою для переходу з колії шириною 1435 мм на колію 1520 мм.
За результатами проведених переговорів передбачається створення експертної групи, яка оцінить перспективність запровадження даної технології нашими партнерами в ЄС на прикордонних залізничних переходах з коліями 1435 мм і 1520 мм.
Укрзалізниця на початку 2023 року запровадила інтермодальний сервіс, який об’єднує перевезення контейнерних, контрейлерних поїздів та поїздів комбінованого транспорту на базі рухомого складу філії «Центр транспортного сервісу «Ліски». Розглядається можливість організації таких перевезень до Польщі, Румунії, Австрії та Туреччини.
Як повідомлялося, Укрзалізниця 9 травня в межах проведення виставки Transport logistic 2023 у Мюнхені домовилася про співпрацю з Литовськими залізницями, а також з польською компанією LAUDE SMART INTERMODAL S.A., про що підписала відповідні меморандуми про взаєморозуміння та співробітництво.
Фото: Укрзалізниця