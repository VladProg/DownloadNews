У галузі інтелектуальної власності Україна майже виконала вимоги, необхідні для початку переговорів про членство в Євросоюзі, імплементувавши 98% нормативних актів, передбачених Угодою про асоціацію.

Про це повідомив заступник міністра економіки Віталій Кіндратів під час зустрічі представників Євросоюзу та українських фахівців з питань інтелектуальної власності “Створення сьогодні стійкої IP платформи для завтрашнього дня”, передає кореспондент Укрінформу.
За словами посадовця, попри повномасштабну війну, Україна змогла завершити інституційну реформу системи інтелектуальної власності, створити національний ІР-офіс, внести важливі законодавчі зміни. Саме в галузі інтелектуальної власності країна продемонструвала найвищий рівень виконання Угоди про асоціацію з Європейським союзом, імплементувавши у власне правове поле 98% передбачених документом нормативних актів.
“Зокрема, Верховна Рада ухвалила Закон України “Про авторське право і суміжні права”, посилила кримінальну й адміністративну відповідальність за порушення прав інтелектуальної власності. А уряд уже затвердив необхідні для втілення цих законодавчих ініціатив нормативні акти. Зараз ця реформа на стадії завершення”, - деталізував Кіндратів.
Ще одним важливим кроком, наголосив він, стало нещодавнє оновлення Кабінетом Міністрів складу Ради з питань інтелектуальної власності при Кабінеті Міністрів та внесення змін до Положення про Раду.
У листопаді відбудеться перше засідання нового складу дорадчого органу.
Активізацію міжнародного спіробітництва з питань інтелектуальної власності заступник міністра назвав одним із рушіїв нашої внутрішньої реформи. Принагідно він нагадав про підписання в липні меморандумів про взаєморозуміння між Міністерством економіки України та Всесвітньою організацією інтелектуальної власності (WIPO), а також між Українським національним офісом інтелектуальної власності та інновацій і Європейською агенцією інтелектуальної власності (EUIPO).
“Минулого тижня відбувся 20-ий ІР-діалог між Україною та ЄС, в межах якого обговорили всі найважливіші проблемні питання і плани на перспективу, визначили національні пріоритети на ближчий час. Одним із ключових напрямів співпраці з WIPO визначено розробку нової Національної стратегії розвитку сфери інтелектуальної власності”, - наголосив заступник міністра економіки.
Національна стратегія окреслить першочергові завдання для подолання руйнівних наслідків війни, а також для післявоєнної відбудови сфери інтелектуальної власності, креативних та інноваційних секторів економіки України.
Як повідомлялося, 23-24 жовтня у Києві перебувають представники EUIPO та ІР-офісів (Intellectual Property) з Естонії, Латвії, Литви, Польщі і Молдови. Заплановано, зокрема, діалог Україна - ЄС з питань інтелектуальної власності.