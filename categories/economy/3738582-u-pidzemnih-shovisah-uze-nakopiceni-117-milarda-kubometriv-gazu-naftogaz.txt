В українські підземні сховища (ПСГ) цьогоріч закачано 2,5 млрд кубометрів газу і станом на 19 липня зберігається 11,7 млрд кубометрів.

Як передає Укрінформ, про це повідомляє пресслужба НАК «Нафтогаз України».
«Від старту сезону закачування в 2023 році в українські підземки вже спрямовано 2,5 млрд кубометрів газу. Цей рівень відповідає аналогічному періоду 2022 року. Загалом підготовка запасів газу до наступної зими йде за планом, до того ж в липні ми закачали навіть більше газу, ніж передбачалося», – наголосив голова Нафтогазу Олексій Чернишов.
Він додав, що це хороший результат, враховуючи, що споживання газу в ІІ кварталі 2023 року збільшилось відносно аналогічного періоду 2022-го на 13%.
«Зростання рівня споживання газу спричинено багатьма чинниками, у тому числі поступовим відновленням економіки нашої країни. Але, як ми бачимо за наявними даними, нам все одно вдається досягати всіх поставлених цілей у межах підготовки до наступної зими», – резюмував Чернишов.
Як повідомлялося, впродовж наступного опалювального сезону ціна на газ для населення від Газопостачальної компанії «Нафтогаз України» залишиться незмінною і складатиме 7,96 грн за куб. м (з ПДВ).