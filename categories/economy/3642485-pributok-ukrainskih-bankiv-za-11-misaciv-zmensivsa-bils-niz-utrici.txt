За січень-листопад 2022 року чистий прибуток банківської системи становив майже 20 мільярдів гривень проти 66 мільярдів гривень за аналогічний період минулого року.

Про це в інтерв’ю Укрінформу повідомив голова Національного банку Андрій Пишний.
“Прибутки зменшилися більше ніж у тричі. За січень-листопад 2022 року банки заробили майже 20 млрд грн, хоча минулого року ця цифра сягала 66 млрд грн. Але зверніть увагу, банки продовжують кредитувати та працювати навіть попри падіння дохідності та енергетичний терор”, - сказав Пишний..
Однак, за його словами, банківська система “зайшла” у війну добре капіталізованою та глибоко реформованою з 2015 року. З точки зору операційної діяльності система сьогодні безперебійно функціонує.
“Так, є певні обмеження в рамках антикризових заходів, що покликані зменшити економічні шоки та відтік капіталу. Звісно, це створює незручності. Але з точки зору операційної стійкості навіть попри дуже високі операційні ризики, які зростають з огляду на енергетичний терор, вітчизняна банківська система демонструє непогані результати” - відмітив Пишний.
Як повідомляв Укрінформ, за даними Національного банку, у січні-листопаді 2022 року чистий прибуток банківської системи становив 19,4 млрд грн (+8,5 млрд грн у жовтні).
У 2021 році платоспроможні банки отримали історично рекордні 77,5 млрд грн чистого прибутку, що майже вдвічі більше, ніж у 2020-му (39,7 млрд грн), та на 33% більше, ніж у докризовому 2019-му (58,4 млрд грн).