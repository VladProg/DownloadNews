Міністр енергетики України Герман Галущенко обговорив із президенткою французького державного оператора систем розподілу електроенергії Enedis Маріанне Леньо розроблення плану для розвитку українських електромереж.

Як передає Укрінформ, про це повідомляє Міненерго.
"У ході зустрічі Герман Галущенко і Маріанне Леньо домовились про спільну роботу над розробкою майстер-плану для розвитку українських електромереж. За словами президентки компанії, створення такого документа потребуватиме декількох місяців", - йдеться у повідомленні.
Повідомляється, що французька компанія готова направити в Україну своїх експертів для обміну досвідом у сфері управління електромережами, зокрема щодо посилення кіберзахисту, цифровізації процесів та підвищення ефективності передачі електричної енергії за рахунок зменшення втрат, а також у сфері взаємодії зі споживачем.

Зазначається, що Enedis вже надала три партії обладнання для енергосектору, зокрема генератори, та планує продовжити надавати допомогу українським енергетикам для виконання ремонтних робіт на енергетичних об'єктах України після обстрілів.
Як повідомлялося, Прем’єр-міністр Денис Шмигаль обговорив з міністром енергетичного переходу Франції Аньєс Паньє-Рюнаше підтримку енергетичного сектору України після російських обстрілів та необхідність запровадження санкцій проти росії в частині постачань ядерного пального й технологій для атомної енергетики.
Фото: Міністерство енергетики