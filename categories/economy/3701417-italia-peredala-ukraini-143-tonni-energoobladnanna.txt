Україна отримала від уряду Італії та італійського бізнесу допомогу у вигляді енергетичного обладнання вагою майже 143 тонни.

Про це повідомляє Укрінформ з посиланням на пресслужбу Міненерго.
«Італія є одним із ключових партнерів України, які надають підтримку у відновленні енергетичної інфраструктури, та потенційним інвестором відбудови українського енергосектору. Уряд Італії та італійський бізнес надали Україні 13 вантажів допомоги у вигляді енергетичного обладнання вагою майже 143 тонни», - йдеться в повідомленні.
У міністерстві уточнили, що одним із успішних прикладів співпраці між сторонами є домовленість з італійською компанією Enel про виготовлення 5 700 сонячних панелей для України. Це обладнання допоможе децентралізувати генерацію та забезпечити безперебійне постачання електроенергії ключовим громадським будівлям, зокрема лікарням.
Як повідомлялось, з березня 2022 року Україна отримала від міжнародних партнерів 542 вантажі гуманітарної допомоги загальною вагою близько 6,7 тисячі тонн. Устаткування розподілено по всіх регіонах країни між енергетичними компаніями, які зазнали пошкоджень і руйнувань.