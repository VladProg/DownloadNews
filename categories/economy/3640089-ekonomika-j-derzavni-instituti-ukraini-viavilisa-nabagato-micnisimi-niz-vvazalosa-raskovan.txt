Українська держава й українці стали для всього світу взірцем військової, економічної, інституційної стійкості, а також уміння швидко адаптуватися до тяжких умов.

Про це в ексклюзивному інтерв’ю Укрінформу розповів заступник виконавчого директора МВФ Владислав Рашкован.
«Наша влада, наші люди здивували світ», - сказав представник керівництва Фонду. Він зазначив, що останнім підтвердженням цьому стала публікація видання The Economist, у якій наголошується, що титул країни року без сумніву має належати Україні.
«Україна є взірцем для світу не тільки в сенсі опору агресії, а й у плані resilience – життєстійкості й адаптивності в дуже скрутних умовах. І це заслуговує на повагу», - зазначив Рашкован.
Він розповів, що багато спілкується на цю тему зі співробітниками у МВФ і Світовому банку: «Мені дійсно сумно говорити про війну, але з гордістю кажу про роботу і банківської системи, і фінансової системи, і про те, що працює єдиний казначейський рахунок, і Міністерство фінансів, весь уряд, парламент – працюють».
За словами Рашкована, економіка України постраждала дуже сильно, але попри рани і шрами війни економіка, державні інститути вистояли.
«І коли я кажу багатьом нашим партнерам: знаєте, ми жили багато років у російському наративі, що Україна така корупційна держава – і якби це було так, то Україна давно б розпалася. Наші інститути набагато міцніші, ніж вважалося. Наша економіка життєстійка, але, звісно, втрати великі», - резюмував заступник виконавчого директора МВФ.
Як повідомляв Укрінформ, виконавча рада МВФ цього тижня схвалила Моніторингову програму із залученням ради директорів для України. Передбачається, що вона сприятиме стабілізації макроекономічної політики в країні, а також залученню нової донорської підтримки.