Світовий банк заявив, що, попри вторгнення Росії, українська економіка демонструє ознаки помірного відновлення внаслідок більш надійного електропостачання та стабільного отримання допомоги від західних держав. Цьогоріч очікується зростання ВВП на 3,5%.

Як повідомляє Укрінформ, про це йдеться у оприлюдненому Світовим банком Економічному огляді регіону Європи та Центральної Азії.
За умови продовження бойових дій на території України до середини наступного року, ВВП зросте на 3,5% у 2023 році та на 4% у 2024 році, йдеться у огляді.
«Очікується, що починаючи з кінця 2024 економіка України відновлюватиметься швидше за базовим припущенням, завдяки державним інвестиціям, в міру активізації дільності з реконструкції та експорту», – зазначили у Світовому банку.
Відновленню зростання ВВП сприяла низка факторів, серед яких покращення електропостачання, локалізація активних бойових дій та більш надійне отримання зовнішньої допомоги у першому півріччі 2023 року.
В огляді також зазначено, що за рік інфляція знизилася до 8,6%, і прогнозується, що вона поступово знизиться до 7% до 2025 року. Однак багато домогосподарств продовжують стикатися з важкою фінансовою ситуацією, а рівень бідності, за прогнозами, цьогоріч залишатиметься високим – на рівні 22%.
Дефіцит поточного рахунку України становив 1,3 млрд дол. у першому півріччі 2023 року через високе зростання імпорту та подальше скорочення експорту, зазначають експерти Світового банку.
На економічну ситуацію в країні чинять тиск вихід Росії із Чорноморської зернової ініціативи у липні цього року, який впливає на основні експортні товари України, та залежність від зовнішніх позик, яка спровокувала великий зовнішній борг, ідеться у документі.
Як повідомляв Укрінформ, в економічному огляді від квітня цього року було зазначено, що Світовий банк очікував на зростання ВВП України у 2023 році до 0,5% - після різкого падіння до майже «мінус» 30% за результатами минулого року після початку повномасштабного вторгнення РФ в Україну.