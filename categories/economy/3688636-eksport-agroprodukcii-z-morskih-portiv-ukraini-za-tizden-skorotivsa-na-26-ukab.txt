Через морські порти Одеської області з 20 по 26 березня 2023 року експортували 804,2 тис. т агропромислової продукції, що на 26% менше, ніж за попередній тиждень.

Як передає Укрінформ, про це повідомляє пресслужба Українського клубу аграрного бізнесу.
"За 34-ий тиждень роботи «зернового коридору» з 20 по 26 березня 2023 року через морські порти Одеської області було експортовано 804,2 тис. т агропромислової продукції, що на 26% менше відвантажень цим каналом тиждень тому", - йдеться в повідомленні.

Інфографіка: УКАБ

Зазначається, що з 20 по 26 березня у портах Одещини було завантажено 22 кораблі - це така сама кількість як і за тиждень до цього.
Найбільше протягом 34 тижня роботи "зернового коридору" було експортовано: кукурудзи (частка у загальній структурі експорту - 52%), пшениці (29%) та сої (5%). Українська продукція була відправлена в країни: Азії (Китай, Бангладеш, В’єтнам та інші), Африки (Єгипет, Алжир, Ефіопію та інші) та Європи (Іспанія, Італія та Нідерланди).
В УКАБ нагадують, що нещодавно роботу «зернового коридору» було продовжено ще на 120 днів, що дає певну надію українським аграріям реалізувати свою продукцію та повноцінно здійснити весняну посівну, яка вже розпочалася.
Всього з початку роботи «зернового коридору» з 1 серпня 2022 року по 26 березня 2023 року Україна експортувала 25,9 млн т продукції АПК.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня.
Угода була продовжена ще на 120 днів 18 березня 2023 року.
Фото: Мінінфраструктури