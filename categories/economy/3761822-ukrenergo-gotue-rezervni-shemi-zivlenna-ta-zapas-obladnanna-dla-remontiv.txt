НЕК "Укренерго" у ході підготовки до майбутнього опалювального сезону готує резервні схеми живлення споживачів та запас обладнання для ремонтів.

Про це в ефірі марафону "Єдині новини" заявив голова правління компанії Володимир Кудрицький, повідомляє кореспондент Укрінформу.
"Якщо брати сценарій без атак, ми розуміємо, яким чином покривати збільшене зимове споживання. Але обстріли можуть сильно переформатувати ситуацію. Ми маємо бути готові до найгірших сценаріїв – повторення минулорічних атак ракетами і дронами проти енергосистеми. Тому готуємо резервні схеми живлення споживачів, запас матеріалів та обладнання, щоб швидко лагодити пошкоджені об'єкти", - сказав Кудрицький.
За його словами, компанія виконала понад 90% робіт, запланованих до опалювального сезону. Водночас продовжується робота над замовленням та доставкою в Україну обладнання насамперед трансформаторів.
Очільник Укренерго також закликав українців долучитися до підготовки до опалювального сезону. "З листопада буде похолодання і, відповідно, зростання споживання. Його можна пом’якшити, споживаючи електроенергію більш ощадливо", - зазначив Кудрицький.
Він радить перевірити генератори й накопичувачі електроенергії, за можливості утеплити житло та дізнатися розташування "Пунктів незламності".
Як повідомлялося, Міністерство енергетики застосовувати відключення з 1 жовтня в жодному регіоні не планує і жодних відключень побутових споживачів під час усього осінньо-зимового періоду не передбачає.