Бізнес в росії приніс Raiffeisen Bank International (RBI) за дев’ять місяців цього року 1,4 млрд євро прибутку, що становить половину всіх прибутків цієї австрійської банківської групи.

Про це повідомляє Укрінформ із посиланням на Austria Presse Agentur (APA).
"Raiffeisen Bank International (RBI) й далі гарно заробляє в росії. Згідно з опублікованим у четвер квартальним звітом, за перші три квартали віденська фінансова інституція отримала в країні, з якої розглядається вихід через війну в Україні, близько половини загального прибутку концерну", - йдеться у повідомленні.
Зазначається, що чистий прибуток банківської групи впродовж січня-вересня 2022 року збільшився більш ніж удвічі – з 1,1 млрд євро до 2,8 млрд євро. При цьому прибутки російської дочки RBI виросли в чотири рази, якщо порівнювати з аналогічним періодом минулого року – з 344 млн євро до 1,4 млрд євро. Раніше бізнес у рф давав Raiffeisen Bank близько третини чистого прибутку.
Поруч з цим, вказується на те, що через санкції Заходу проти росії зароблені Raiffeisen Bank гроші залишаються в країні і дивіденди до Відня не надходять.
“Результат групи без урахування внесків росії та білорусі та без прибутку від продажу болгарської дочірньої компанії становить 822 млн євро", - йдеться у повідомленні.
Як відомо, у березні Raiffeisen Bank International, який є одним з найбільших європейських банків в рф, заявив, що війна в Україні "змушує RBI переглянути нашу позицію в росії". Було заявлено, що банківська група розглядає "всі стратегічні можливості щодо майбутнього АТ "Райффайзенбанк росія".
Втім після восьми місяців війни австрійська банківська група продовжує заробляти в державі-агресорі.
У вересні Укрінформ звертався до RBI з письмовим запитом з проханням прокоментувати роботу банку в росії та відповісти, чи банківська група вже ухвалила рішення про припинення роботи в державі-агресорі. Однак відповіді не отримано.