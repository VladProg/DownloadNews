В України є можливості для імпорту електроенергії з огляду на обстріли об’єктів енергетичної інфраструктури російськими військами.

Про це заявив міністр енергетики Герман Галущенко в інтерв’ю каналу «Ми – Україна», передає кореспондент Укрінформу.
«Зараз ми маємо можливості для імпорту електроенергії. Наразі цей інструмент ми ще не застосовували. Будемо спостерігати за ситуацією. Але якщо виникне в цьому необхідність, то в нас є можливості для цього», - сказав міністр.
Очільник Міненерго нагадав, що Україна з 11 жовтня призупинила експорт електроенергії з метою стабілізації енергосистеми, яка потерпає внаслідок російської агресії.
«Зупинка експорту – це вимушена річ. Для нас це було економічно вигідно, адже спостерігалась велика різниця в ціні. Також питання лежало в політичній площині. Бо споживаючи українську електроенергію, країни ЄС заощаджували на російському газі та вугіллі», - зауважив Галущенко.
Як повідомлялося, з 10 жовтня росія завдає масованих ударів ракетами та дронами-камікадзе по енергетичній інфраструктурі України. Унаслідок обстрілів пошкоджено понад 45 об'єктів енергетики. Укренерго запровадило обмеження електропостачання у центрі та на півночі України.