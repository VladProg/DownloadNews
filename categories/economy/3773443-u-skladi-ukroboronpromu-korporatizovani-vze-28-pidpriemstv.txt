Вже 28 підприємств у складі АТ «Українська оборонна промисловість» (колишній Укроборонпром) змінили організаційно-правову форму. Ще сім перебувають у процесі реорганізації.

Про це під час спілкування із журналістами повідомив генеральний директор АТ «Українська оборонна промисловість» Герман Сметанін, передає кореспондент Укрінформу.
За словами очільника УОП, з початку реформування концерну «Укроборонпром» вже 28 підприємств, які входять до його складу, змінили організаційно-правову форму. Зараз ще сім перебувають у процесі реорганізації.
Він повідомив, що за останній період вже відбулося три конкурсних відбори керівників підприємств, за результатами яких обрано директорів.
Сметанін також наголосив, що триває робота над структурною трансформацією Укроборонпрому, яка передбачає об’єднання окремих підприємств товариства в галузеві субхолдинги за низкою напрямків.
«Ми розглядаємо можливість створити 6-8 таких субхолдингів», - зазначив він.
Триває в АТ «УОП» і формування наглядової ради відповідно до європейських стандартів в системі державного управління, які передбачають конкурсний відбір незалежних членів у її складі. За прогнозами Сметаніна, наглядова рада буде сформована у терміни відповідно до законодавства.
Як повідомлялося, з 28 червня припинено діяльність концерну «Укроборонпром», його правонаступником стало акціонерне товариство «Українська оборонна промисловість». Рішенням Кабінету Міністрів України керівником АТ «Українська оборонна промисловість» призначено Германа Сметаніна. Розпорядження набрало чинності з 28 червня 2023 року.