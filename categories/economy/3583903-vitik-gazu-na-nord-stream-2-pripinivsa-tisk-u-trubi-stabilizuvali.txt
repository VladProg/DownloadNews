Компанія-оператор російського газопроводу "Північний потік-2" Nord Stream 2 AG поінформувала Данське енергетичне агентство про стабілізацію тиску в трубі, що свідчить про припинення витікання газу.

Про це повідомляє Укрінформ із посиланням на Твіттер Данського енергетичного агентства.
“Компанія Nord Stream 2 AG поінформувала Данське енергетичне агентство про те, що наразі на газопроводі NS2 A досягнуто стабільного тиску. Таким чином, це свідчить про те, що витікання газу на цьому трубопроводі припинилося", - йдеться у повідомленні.
Нагадаємо, 27 вересня з’явилися повідомлення про три точки витікання на газопроводах «Північний потік-1» та «Північний потік-2» – два на першому та один – на другому. Інцидент стався неподалік узбережжя Данії та збігся в часі з презентацією європейського проєкту «Балтійський потік», який дозволяє постачати з Норвегії до Польщі, через територію Данії, до 10 млрд кубометрів газу на рік.
У ЄС заявили, що витоки на обох газогонах є результатом навмисних дій.
Міністри оборони Данії, Швеції, Норвегії, Фінляндії та Ісландії інциденти з пошкодженням газогонів "Північний потік -1" та "Північний потік - 2" вважають "навмисними актами диверсії”.