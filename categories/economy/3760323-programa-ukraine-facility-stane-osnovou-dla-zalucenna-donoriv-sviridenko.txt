Напрацювання у межах програми Ukraine Facility можуть стати основою для подальшого діалогу із ширшим колом країн-партнерів та фінансових організацій.

Про це заявила перший віцепрем’єр-міністр України – міністр економіки Юлія Свириденко під час відеоконференції з генеральним директором з питань сусідства та переговорів щодо розширення Європейської комісії Гертом-Яном Купманом, повідомляє Укрінформ із посиланням на пресслужбу Мінекономіки.
«Програма Ukraine Facility має стати не тільки фундаментом для відновлення та європейської інтеграції України, а й забезпечити внутрішню трансформацію держави, реалізацію економічних реформ та стимулювати розвиток пріоритетних секторів економіки. Віримо, що ЄС вдасться до кінця листопада затвердити всю програму Ukraine Facility, щоб у грудні встигнути затвердити виділення коштів на наступний рік у межах бюджетного процесу ЄС», - наголосила Свириденко.
Вона зазначила, що потреби у фінансуванні значно перевищують обсяги програми, яка передбачає фінансування України від ЄС у 50 млрд євро; реальні потреби для відновлення оцінюються як мінімум у 400-500 млрд євро.
У свою чергу, Купман високо оцінив високий темп і якість підготовки українським урядом документів Плану. За його словами, розробка програми Ukraine Facility відбувається за раніше затвердженим графіком.
Як повідомляв Укрінформ, загальний обсяг фінансування від ЄС за 2023 рік сягає 12 млрд євро, а від початку повномасштабного вторгнення - 19,9 млрд євро.
Фото: Мінекономіки