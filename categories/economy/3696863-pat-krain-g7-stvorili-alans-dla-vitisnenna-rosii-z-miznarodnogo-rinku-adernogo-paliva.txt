США, Велика Британія, Франція, Канада і Японія оголосили про створення альянсу для витіснення росії зі світового ринку ядерного палива.

Такої домовленості було досягнуто під час Форуму з ядерної енергетики на полях саміту G7 у Японії, повідомляє Укрінформ з посиланням на сайт британського уряду.
Як зазначається, п’ять країн використовуватимуть відповідні ресурси та можливості секторів цивільної ядерної енергетики кожної країни, щоб підірвати контроль росії над ланцюжками постачання.
Наголошується, що ця угода підтримуватиме стабільне постачання палива для потреб сьогодення, а також гарантуватиме безпечну та надійну розробку та розгортання палива для передових реакторів завтрашнього дня.
«Ця угода буде використана як основа для того, щоб повністю витіснити путіна з ринку ядерного палива, і зробити це якомога швидше, щоб відрізати для нього ще одне джерело фінансування свого варварського нападу на Україну та фактично залишити росію осторонь», –йдеться у заяві.
Виступаючи на зустрічі міністрів енергетики країн G7, глава британського енергетичного відомства Грант Шаппс сказав, що дешевші та безпечніші відновлювані джерела енергії стануть ключовою частиною енергетичної незалежності Британії.
«Об’єднання зусиль з іншими країнами має показати путіну, що росії більше не раді, а також зміцнити глобальну енергетичну безпеку завдяки надійному міжнародному постачанню ядерного палива з надійних джерел», – заявив він.
Як повідомляв Укрінформ, міністри закордонних справ країн Групи семи (G7) у понеділок під час другого дня зустрічі в японському місті Каруїдзавадомовилися посилити контроль за дотриманням санкцій проти рф та краще реагувати на постачання зброї третіми країнами до росії.