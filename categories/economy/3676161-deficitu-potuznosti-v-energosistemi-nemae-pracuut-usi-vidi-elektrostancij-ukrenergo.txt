Станом на 10:30 28 лютого дефіциту потужності в енергосистемі України немає і наразі не прогнозується.

Як передає Укрінформ, про це повідомляє НЕК «Укренерго» у Фейсбуці.
«Споживання на рівні звичайного робочого дня. Дефіцит потужності в енергосистемі відсутній і наразі не прогнозується. В енергосистемі працюють усі види електростанцій. Через водопілля активно працюють гідроелектростанції. Імпорт електроенергії незначний», – йдеться у повідомленні.
Зазначається, що увечері 27 лютого було відновлене живлення Одеси та Одеського району. Наразі Одесу заживлено за тимчасовими схемами, але до кінця тижня Укренерго буде працювати над підвищенням надійності, тож можливі невеликі обмеження.
Складною залишається ситуація у прифронтових областях. У Харківській та Сумській областях внаслідок обстрілів є пошкодження мереж обленерго та знеструмлення населених пунктів. Тривають ремонтні роботи. Мережеві обмеження в інших регіонах відсутні, ліміти до областей не доводилися.
«На всіх енергооб’єктах, які раніше зазнали пошкоджень від ракетних та дронових атак росіян, тривають ремонти для відновлення їх функціоналу та підвищення надійності передачі електроенергії», – додали в компанії.
Як повідомлялося, через аварійне відключення високовольтної лінії залишалися без електрики Одеса й Одеський район.