ПАТ «Укрнафта» перерахувало до державного бюджету 1,187 млрд грн податку на прибуток за результатами першого кварталу 2023 року.

Про це повідомив директор компанії Сергій Корецький у Фейсбуці, передає Укрінформ.
«Укрнафта перерахувала до бюджету 1,187 млрд грн податку на прибуток за результатами першого кварталу 2023 року. Це трохи менше ніж 1% від загальних надходжень до державного бюджету у цьому періоді 2023 року, які загалом склали 152,2 млрд грн», - зазначив він.
Корецький уточнив, що сума є майже вдвічі більшою, ніж було сплачено за результатами всього попереднього року: за результатами 2022-го підприємство перерахувало 694 млн грн.
«Наразі вкрай важливим є дотримання фіскальної дисципліни. Кошти платників податків спрямовуються на потреби Збройних сил України, підтримують вразливі верстви населення, державну освіту та охорону здоров'я», - додав очільник компанії.
Як повідомлялось, Укрнафта завершила перший квартал 2023 року з чистим прибутком у розмірі 4,3 млрд грн. Цей показник дорівнює чистому прибутку, отриманому компанією за весь мирний 2020 рік (4,3 млрд грн).