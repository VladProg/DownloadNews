Кабінет міністрів ухвалив рішення, спрямоване на вдосконалення програми "єРобота" для ветеранського бізнесу.

Про це Прем'єр-міністр Денис Шмигаль сказав на засіданні уряду, передає Укрінформ.
"Відтепер ветерани-підприємці за кошти гранту єРобота зможуть оплатити оренду нежитлових приміщень або землі. Уряд сьогодні вдосконалив програму "єРобота" для ветеранського бізнесу", - зазначив Шмигаль.
За його словами, сума гранту стане більш диференційованою залежно від категорії отримувача та кількості робочих місць, які будуть створені. Загалом ветеран зможе отримати максимальний грант на суму 1 млн грн, члени його сім’ї — на суму до 500 тис. грн.
Як повідомлялося, від початку дії ветеранського компоненту програми "єРобота" захисникам та їхнім рідним уже погоджено грантів на 59 млн грн.