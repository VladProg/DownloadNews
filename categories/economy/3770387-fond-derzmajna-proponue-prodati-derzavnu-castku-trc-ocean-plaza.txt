Фонд державного майна України пропонує включити до переліку об’єктів великої приватизації державну частку столичного ТРЦ Ocean Plaza, яку оцінив у 1,32 млрд грн.

Про це повідомляє пресслужба ФДМУ, передає Укрінформ.
«ФДМУ звернувся до уряду з ініціативою включити до переліку об’єктів великої приватизації державну частку в столичному ТРЦ Ocean Plaza для продажу на відкритому аукціоні», - йдеться в повідомленні.
Наголошується, що підготовка до приватизації частки розміром 66,65% статутного капіталу ТОВ “Інвестиційний союз “Либідь” (володіє ТРЦ Ocean Plaza) вже розпочалася. Протягом жовтня - листопада мають відбутись п’ять аудитів: юридичний, фінансовий, технічний, форензік та репутаційний. Вони дадуть стратегічним інвесторам розуміння ринкової вартості активу та перспектив його розвитку.
Фонд рекомендуватиме об’єкт для продажу на відкритому аукціоні в системі Prozorro.Продажі зі стартовою ціною на рівні балансової вартості державної частки за останній звітний (річний) період. За результатами 12 місяців 2022 року вона становить 1,32 млрд грн (балансова вартість всього активу за звітний період – 1,98 млрд грн).
За процедурою відкритого аукціону в торгах зможе взяти участь широке коло інвесторів, а конкурентна боротьба за актив визначить його ринкову вартість.
Оскільки результати малої приватизації за останній рік показують зростання ціни під час аукціонів в середньому майже втричі, ФДМУ очікує, що зможе продати актив дорожче балансової вартості.
Як повідомлялося, уряд ухвалив розпорядження про передачу ФДМУ частки статутного капіталу ТОВ «Інвестиційний союз «Либідь», якому належить ТРЦ, у розмірі 66,65%. Раніше ці корпоративні права належали російським підсанкційним бізнесменам Аркадію та Ігорю Ротенбергам.