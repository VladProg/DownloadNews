Китай чинитиме тиск на Росію, щоб вона повернулась до Чорноморської зернової ініціативи.

Таку думку в ефірі Українського Радіо висловив кандидат економічних наук, головний консультант Центру зовнішньополітичних досліджень Національного інституту стратегічних досліджень Іван Ус.
Зокрема, він розповів, що "в Україні сільськогосподарська продукція фактично "витягує" експорт, адже 65% нашого експорту — це харчові товари та сільськогосподарська продукція". Також експерт наголосив: "коли ми кажемо про соняшникову олію, то у 2022 році Україна була лідером з показником 26,2%. На другому місці Російська Федерація — 15,2%. Тому, окрім того, що ця війна відбувається на наших очах, це ще спроба Росії витіснити Україну зі світового ринку соняшникової олії".
Разом з тим експерт вважає, що Китай є одним із найбільш зацікавлених у поверненні Росії до «зернової ініціативи».
«За Чорноморською зерновою ініціативою найбільше товарів Україна продавала в Китай, який був на першому місці з часткою 24%. Китай дуже залежав від того, що він отримував від України. І що цікаво, Китай отримував від нас переважно один товар — кукурудзу. Для нього це важливо, тому, що коли Україна не могла всередині 2022 року, після початку повномасштабної війни, експортувати кукурудзу на зовнішні ринки, насамперед в Китай, так склалося, що в структурі імпорту Китаєм кукурудзи Сполучені Штати Америки займали 99%. Тобто Росія своїми діями призвела до того, що Китай по кукурудзі на 99% залежав від США. Враховуючи не найкращі стосунки між США та Китаєм, а насамперед змагання за лідерство у світі, Китаю це не подобалося. Тому зараз, коли знову припинена Чорноморська зернова ініціатива, я не виключаю, що Китай буде чинити тиск на Росію, щоб вона повернулась до угоди. Адже в Китаю два постачальники кукурудзи — США й Україна. І коли Україна повернулась (до постачання — ред.), то вона мала щонайменше 30% китайського ринку», - вважає експерт.
Як повідомляв Укрінформ, 4 вересня у Сочі відбулася зустріч президентів Туреччини та Росії, головною темою якої було відновлення дії Чорноморської зернової ініціативи. Згоди з цього питання досягнуто не було. Президент Туреччини Реджеп Таїп Ердоган за підсумками переговорів із російським диктатором Володимиром Путіним у Сочі заявив, що для відновлення цієї угоди Київ має "пом’якшити підходи" щодо взаємодії із Росією.
Зернова угода – домовленість між ООН, Туреччиною, Україною і Російською Федерацією про морські коридори для вивезення українського зерна, підписана 22 липня 2022 року. 17 липня 2023 року термін її дії завершився, РФ відмовилася від участі в ній.