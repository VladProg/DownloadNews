Україна наполягає на тому, що "зернова угода" має бути безстроковою та продовжуватись автоматично на 120 днів.

Як передає Укрінформ, про це сказав Прем'єр-міністр України Денис Шмигаль під час засідання уряду 17 березня.
"Україна є однією з ключових ланок світової продовольчої безпеки. Тому ми наполягаємо, аби "зернова угода" була безстроковою, і подовжувалась автоматично на 120 днів. Такої ж позиції дотримуються Туреччина та ООН", - заявив він.

Шмигаль підкреслив, що спроби агресора скоротити терміни продовження – це маніпуляція заради подальшого шантажу та нагнітання глобальної продовольчої кризи. І Україна має цього не допустити.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.
Міністр оборони Туреччини Хулусі Акар 15 березня 2023 року заявив, що під час переговорів щодо продовження дії ініціативи, які тривають на міністерському рівні, Туреччина докладає зусиль, аби дію угоди було продовжено на 120 днів, а не на 60, як раніше заявили в рф.
Фото: КМУ