Від початку повномасштабного вторгнення РФ 3 млн гектарів лісів України потерпають від бойових дій та потенційно забруднені вибухонебезпечними предметами й уламками.

Як передає Укрінформ, про це в ефірі Українського радіо розповів в.о. генерального директора ДП "Ліси України" Юрій Болоховець.
"Кожен обстріл, який ми маємо у лісовому масиві, закінчується як мінімум пожежею, яку треба локалізувати. Завдяки в тому числі цифровізації ми працюємо над швидким виявленням таких пожеж і можемо локалізувати їх на початковій стадії. Тож навіть у цей складний рік нам вдалося знизити кількість пожеж у 30 разів", — наголосив Болоховець.
За його словами, цифри свідчать про те, що ситуація дуже ускладнилася.
"Логістика, мобілізовані працівники, більше 300 тисяч гектарів по півночі вилучено через обмеження Збройних сил, це буферна зона. Але це та територія, де ми заготовляли велику кількість деревини, проводили господарську діяльність. Тим не менш завдяки реформуванню нам вдалося суттєво покращити фінансово-господарські показники виключно за рахунок ефективного використання тих територій, якими ми сьогодні можемо управляти. Майже 3 тисячі наших людей мобілізовано, ми надали 1,3 млрд фінансової допомоги для ЗСУ - це і деревина, і майже 800 одиниць транспорту. Сьогодні маємо вже демобілізованих наших працівників, які приходять часто травмовані, тому ми пропрацювали, щоб у колективному договорі було зазначено, що це особливі люди, які мають особливі умови. Передбачено 20% доплати до зарплатні таким працівникам", - розповів керівник ДП.
Водночас він зазначив, що майже 3 млн гектарів лісів були охоплені боями різної інтенсивності.
"І сьогодні близько 700 тисяч гектарів залишається під окупацією на півдні та сході. Стан лісів, які ми отримуємо після деокупації, жахливий. Ці ліси фактично повністю треба відновлювати з нуля, але ми маємо серйозну проблему — замінування територій. Сьогодні ідентифіковано вже 210 тисяч гектарів замінованих лісів, 40 тисяч нам вдалося розмінувати, але це досить складний шлях. Ми працюємо разом із ДСНС, а також розвиваємо ринок приватних послуг із розмінування", - додав Болоховець.
Як повідомляв Укрінформ, Кабінет Міністрів погодив кандидатуру Юрія Болоховця на посаду генерального директора державного спеціалізованого господарського підприємства "Ліси України".