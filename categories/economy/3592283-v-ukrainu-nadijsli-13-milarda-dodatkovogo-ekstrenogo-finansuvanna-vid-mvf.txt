В Україну вже надійшли 1,3 млрд доларів додаткового екстреного фінансування Міжнародного валютного фонду.

Про це Прем’єр-міністр Денис Шмигаль повідомив у Телеграмі, передає Укрінформ.
«1,3 млрд доларів додаткового екстреного фінансування Міжнародного валютного фонду надійшли в Україну. Кошти будуть спрямовані на фінансування першочергових потреб: посилення обороноздатності, виплату пенсій, соціальні програми й підтримку економіки», - зазначив глава уряду.
За його словами, загалом МВФ надав нашій державі 2,7 млрд доларів від початку повномасштабної війни. Також найближчим часом влада з МВФ розпочнуть підготовку нової спеціальної програми, яка запрацює наступного року.
«Дякуємо нашим партнерам і союзником за непохитну підтримку», - підкреслив Прем’єр-міністр.
Як повідомляв Укрінформ, у середу Президент України Володимир Зеленський закликав міжнародну спільноту створити новий формат фінансової підтримки України – на зразок того, що був створений у Рамштайні для оборонної допомоги. Він також зауважив, що обговорював з главою МВФ необхідність створення постійної робочої групи, яка займалася б питаннями фінансової підтримки України й оперативно працювала на рівнях міжнародних донорів та країн, що долучаються до цієї допомоги.
Директорка-розпорядниця Міжнародного валютного фонду Крісталіна Георгієва заявила, що МВФ підтримує таку ініціативу.