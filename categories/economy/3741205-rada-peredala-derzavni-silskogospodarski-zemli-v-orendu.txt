Верховна Рада прийняла в цілому законопроєкт №7588, який передбачає передачу всіх державних земель сільськогосподарського призначення в оренду та дозвіл здавати їх в суборенду.

Як передає Укрінформ, про це повідомляє пресслужба Міністерства аграрної політики та продовольства України.
Відповідно до закону всі землі сільськогосподарського призначення, які перебувають в постійному користуванні Національної академії аграрних наук України, пенітенціарної служби та інших держпідприємств будуть переоформлені в оренду під 12% від нормативної грошової оцінки, замість 1%.
Також ці землі можуть бути здані в суборенду через аукціони Прозорро.Продажі. Такі операції будуть відкритими публічними і виграватиме той, хто запропонує найвищу ціну за лот.
У міністерстві зазначають, що прийняті зміни призведуть до наповнення місцевих бюджетів від плати за землю, та до прозорого використання земель сільськогосподарського призначення. А можливість тіньового використання земель та безоплатне постійне користування ними відійдуть в історію.
Як повідомлялося, у постійному користуванні державних підприємств, установ та організацій перебуває близько 3,2 млн га сільськогосподарських земель (тобто близько 7,5% від їх загальної площі). При цьому, державні підприємства використовують земельні ділянки на праві постійного користування землею, що дозволяє їм сплачувати за використання належних їм земельних ділянок державної власності земельний податок (не більше 1% від нормативної грошової оцінки сільськогосподарських угідь).