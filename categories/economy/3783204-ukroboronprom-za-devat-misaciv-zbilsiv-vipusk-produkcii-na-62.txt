За підсумками 2023 року в АТ «Українська оборонна промисловість» планують збільшити виробництво техніки та озброєння на 62% в порівнянні із минулим роком.

Про це в інтерв’ю виданню «Українська правда» повідомив генеральний директор УОП Герман Сметанін, передає Укрінформ.
«Якщо говорити про обсяги, то за чотири квартали 2023-го ми збільшимо випуск продукції на 62%, у порівнянні з минулим роком», - сказав Сметанін.
Він підкреслив, що підприємства, які входять до складу Укроборонпрому, готові виготовляти ще більше озброєння, тому в товаристві очікують нових контрактів. Наразі у пріоритеті вітчизняних підприємств ВПК виготовлення боєприпасів, безпілотників, бронетехніки і ПТРК з ППО.
Крім того, за словами Сметаніна, українські виробники у співпраці з іноземними партнерами налагодили виробництво мінометних мін, артилерійських й танкових снарядів.
Очільник Укроборонпрому наголосив, що вся виготовлена техніка йде на потреби ЗСУ і не продається на експорт.
«Наші експортні контракти залишаються в силі, ніхто їх не скасовує. За деякими з них уже були внесені аванси. Після війни, щойно ми сформуємо резерви української армії та інших відомств, ми зможемо відновити виконання цих договорів. Сьогодні техніка Укроборонпрому за кордон не продається. Все іде на потреби ЗСУ», - зазначив Сметанін.
Як повідомлялося, за словами начальника Головного управління ракетних військ і артилерії та безпілотних систем Генерального штабу Збройних сил України, бригадного генерала Сергія Баранова, український військово-промисловий комплекс забезпечує орієнтовно 20%, за деякими параметрами – до 50% виробництва певних видів боєприпасів.