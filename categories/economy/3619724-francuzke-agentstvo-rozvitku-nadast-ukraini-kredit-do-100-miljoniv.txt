Французьке агентство розвитку надасть Україні кредит у розмірі до 100 млн євро на пільгових умовах для фінансування видатків загального фонду державного бюджету.

Як передає Укрінформ, про це повідомляє пресслужба Міністерства фінансів.

Зазначається, що 18 листопада уряд ухвалив постанову «Про здійснення державних зовнішніх запозичень у 2022 році шляхом залучення кредиту від Французького агентства розвитку», розроблену Мінфіном.
Французьке агентство розвитку виступило з ініціативою надати Україні кредит на пільгових умовах у розмірі до 100 млн євро.
Кабмін затвердив основні умови залучення коштів. Так, на суму кредиту нараховуються проценти за ставкою 1,04 % річних, остаточне погашення кредиту здійснюється через 15 років від дати укладення кредитного договору (з урахуванням пільгового періоду відстрочення погашення кредиту строком на 5,5 року).
Як повідомляв Укрінформ, 22 листопада 2022 року Україна отримала другий транш у 2,5 млрд євро поточної виняткової, восьмої за ліком програми макрофінансової допомоги Євросоюзу (МФД).