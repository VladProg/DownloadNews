Президент Володимир Зеленський підписав закон про перші зміни до державного бюджету на 2023 рік, які передбачають спрямування додаткових 5,56 млрд грн на невідкладні заходи для подолання наслідків російського вторгнення в Україну.

Про це повідомляє Укрінформ із посиланням на сайт парламенту.
Документ збільшує на 5 564,7 млн грн видатки та надання кредитів спеціального фонду держбюджету за рахунок грантів та допомоги від партерів (445,6 млн грн), здійснення додаткових зовнішніх запозичень (3 842,0 млн грн) та повернення коштів, наданих Міністерству економіки для Фонду загальнообов’язкового державного соціального страхування на випадок безробіття для виплати допомог (1 277,0 млн грн).
Законом спрямовуються 1 347,0 млн грн на реконструкцію та/або модернізацію трьох лікарень (Охматдит, університетська клініка у Києві та реабілітаційний центр у Львові), 1 115,9 млн грн - на програму відбудови мостів, 1 277,0 млн грн – на гранти для малого та мікробізнесу зі сфери переробки, 1 094,1 млн грн – на облаштування пунктів пропуску на українсько-польському кордоні, 365,7 млн грн – Фонду часткового гарантування кредитів у сільському господарстві.
Також документом передбачено 79,9 млн грн на закупівлю обладнання для лікарень та 285 млн грн на закупівлю безпілотників для моніторингу державного кордону.
Крім цього, закон передбачає передачу Фонду ліквідації наслідків збройної агресії (52,5 млрд) до Міністерства розвитку громад, територій та інфраструктури та нові напрями використання коштів Фонду: будівництво житла для тих, хто його втратив, компенсації за знищене житло та можливість відновлення об’єктів військової інфраструктури.
Додатковим джерелом наповнення Фонду ліквідації наслідків стане продаж активів російських олігархів згідно із законом «Про санкції».
Водночас документ надає можливість компенсації (страховку) для власників морських суден та суден, які ходять у внутрішніх водах у разі, якщо вони отримують пошкодження чи будуть знищені росією. Загальний обсяг компенсацій – до 20 млрд грн в цьому році. Як джерело виплат Кабмін зможе використовувати кошти Дорожнього фонду.
Як повідомляв Укрінформ, Верховна Рада 23 лютого ухвалила закон, який запроваджує механізм компенсації за зруйноване та пошкоджене житло внаслідок російської агресії в Україні. Наразі у країнах світу заморожені російські активи на суму 340-350 млрд дол., включаючи активи російського центробанку та російських олігархів, що підтримують режим путіна та його злочинну агресію проти України.
Фото: ОП