Кабінет Міністрів на засіданні 16 вересня увалив зміни до деяких постанов щодо передачі майна для потреб Збройних Сил України.

Як передає Укрінформ, про це повідомляє пресслужба Міністерства фінансів.

"Зміни, прийняті Урядом, врегульовують на період дії воєнного стану в Україні передачу конфіскованого та іншого майна, що перейшло у власність держави, на потреби Збройних Сил України та інших органів, задіяних у забезпеченні обороноздатності держави, а також забезпечення енергетичної безпеки держави та продовольчої безпеки населення", - йдеться в повідомленні.
У міністерстві зазначають, що на складах митних органів (за винятком митниць у зоні бойових дій) продовжують обліковуватися залишки майна, яке перейшло у власність держави та потенційно може бути об’єктом безоплатної передачі.
Станом на 1 вересня 2022 р. таке майно обліковано на загальну суму 497,3 млн грн, з них: майно, за яким власник або уповноважена ним особа не звернулися до закінчення строків зберігання, – 232,8 млн грн, конфісковане майно – 230,3 млн грн, майно, поміщене в митний режим відмови на користь держави, а також майно, виявлене під час здійснення митного контролю в зонах митного контролю і власник якого невідомий, – 34,2 млн грн.
Як повідомляв Укрінформ, 26 лютого уряд ухвалив розпорядження про передачу всього конфіскованого судами та митницею майна на потреби Збройних Сил України.