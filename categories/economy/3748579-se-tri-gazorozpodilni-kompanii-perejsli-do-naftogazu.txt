Газорозподільні компанії АТ «Івано-Франківськгаз», АТ «Хмельницькгаз» і АТ «Миколаївгаз» перейшли під державне управління Групи Нафтогаз.

Про це повідомляє пресслужба ТОВ "Газороподільні мережі України" (Газмережі), передає Укрінформ.
"До складу компанії сьогодні увійшли АТ «Івано-Франківськгаз», АТ «Хмельницькгаз» і АТ «Миколаївгаз».
Інтеграція підприємств є першим кроком у вирішенні ключової мети – забезпечити ще в трьох областях стійке та ефективне функціонування кожного метра газорозподільної системи. Це завдання, яке вже вирішується в низці прифронтових і тилових регіонів України", - йдеться у повідомленні.
Наголошується, що рестарт роботи газорозподільних компаній відбуватиметься за принципами раціоналізації технічної сфери, фінансової дисципліни та прозорої комунікації.
Як повідомлялося, з метою запобігання ризику виникнення надзвичайної ситуації в енергетичній сфері уряд прийняв рішення про необхідність змін на газорозподільному ринку.
29 червня 2023 року до складу державного драйвера Групи Нафтогаз увійшли АТ «Київоблгаз», АТ «Житомиргаз» і АТ «Львівгаз». 18 липня 2023 року – АТ «Сумигаз», АТ «Вінницягаз» і АТ «Дніпропетровськгаз».
НАК «Нафтогаз України» планує завершити інтеграцію 26 облгазів до кінця 2023 року.