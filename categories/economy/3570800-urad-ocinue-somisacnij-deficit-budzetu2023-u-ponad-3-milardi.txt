Проєкт державного бюджету на 2023 рік, який схвалив уряд, передбачає щомісячний дефіцит у понад 3 млрд дол.

Як передає Укрінформ з посиланням на Урядовий портал, про це повідомив Прем'єр-міністр Денис Шмигаль.
"У 2023 році наші власні доходи становинимуть 1,28 трлн гривень, тоді як видатки заплановані на рівні 2,57 трлн гривень. Відповідно щомісячний дефіцит бюджету на наступний рік ми оцінюємо в понад 3 млрд доларів", - сказав Шмигаль.
Він додав, що вже зараз більше третини бюджету нам допомагають фінансувати міжнародні союзники.

"Зі свого боку ми докладаємо максимум зусиль, щоб фінансова підтримка партнерів продовжувалась у 2023 році. І ми точно не можемо собі дозволити додаткові нецільові витрати", - наголосив Шмигаль.
Також він зауважив, що у ситуація з бюджетом, макропрогнозом, відновленням економіки напряму залежить від ситуації на фронті.
"Ми рахували багато різних сценаріїв. Той проект бюджету, який ми подаємо до Верховної Ради — це консервативний середньопесимістичний розрахунок. Цього року ми живемо в ситуації, коли бюджет переглядається щомісяця залежно від першочергових потреб фінансування. Наступний рік, принаймні його початок, буде відбуватися за аналогічним сценарієм", - пояснює Шмигаль.
За його словами, в рамках кошторису 2023-го року також створять бюджетний Фонд ліквідації наслідків збройної агресії у розмірі не менше 19 млрд грн.
"Там плануємо акумулювати конфісковані кошти росії та росіян, а також міжнародну допомогу на швидке відновлення. Також передбачено додаткову дотацію на компенсацію витрат для місцевих бюджетів у зв’язку з війною у розмірі 24 млрд грн", - зауважив Шмигаль.
Враховуючі такі пріоритети й обмеженість ресурсів, Шмигаль закликає народних депутатів відповідально підійти до питання ухвалення бюджету.
"Розуміємо, що будуть спроби збільшити видатки. Але, як я вже наголошував, війна — це дорого, і Україна зараз не може собі дозволити багатьох позитивних, але популістських ініціатив", - наголосив Шмигаль.
Як повідомлялося раніше, Кабмін схвалив проєкт Державного бюджету на 2023 рік.
Президент Володимир Зеленський у серпні цього року повідомляв, що щомісячний дефіцит Державного бюджету України становить $5 мільярдів.
Шмигаль 10 вересня заявив, що в України за підтримки міжнародних партнерів є розуміння, як скоротити дефіцит нашого бюджету до $3 мільярдів на місяць.