Іноземні інвестори продовжують контракти з українським бізнесом за умови релокації в безпечніші тилові регіони, зокрема, на Закарпаття.

Про це в коментарі Укрінформу розповів директор департаменту економрозвитку Закарпатської ОВА Іван Завидняк, передає Укрінформ.
За його словами, значна частина релокованих підприємців на Закарпаття є експортоорієнтованими. Переїзду в крайню західну область сприяє наявність чотирьох кордонів з ЄС.
"Будь-який виробник думає про збут. Усі ці бізнеси, які переїжджають на Закарпаття, думають про те, щоб їхні замовники та інвестори мали впевненість, що вони отримають замовлений продукт. Тобто, підприємство зможе виконати замовлення, що йому росіяни не розбомблять цехи, не знищать базу, склади та не вб'ють працівників. І вони постачатимуть продукцію протягом року за контрактом, так, як цього очікують за кордоном", - каже Завидняк.
Наразі в регіоні вирішують проблеми з чергами на кордоні для експортоорієнтованих виробників: "Зараз на національному рівні експортерам створюється така можливість для роботи, за якою він оформляє вантажі одразу на виробництві, пломбує їх та прямує через кордон без огляду. Це працює, якщо виробник дотримується усіх вимог законодавства ЄС та України. Цю можливість уже асимілювали в митному законодавстві ЄС".
Він додав, що в області наразі проробляють пілотний проєкт, де за таким самим алгоритмом зможуть працювати і ФОПи: підприємці, виконавши низку умов, зможуть отримати сертифікат і працювати на експорт без черг та оглядів на кордоні.
Завидняк також повідомив, що найбільше серед релокованих на Закарпаття підприємців податків акумулює не ІТ-сфера, а виробництво.
Першими серед цих ТОПів називають “Аякс” - виробника систем захисту з світовим реноме.
"Це справді світовий виробник, один із найкращих організаційних менеджментів у країні. Вони побудували свою роботу ще раніше і зараз накладають цей досвід на релоковане підприємство тут. Це молоді сучасні люди, які швидко адаптуються до різних обставин. На Закарпатті вони виготовляють і пристрої, і програми", - зазначили в ОВА.
За словами Завидняка, загалом на підприємстві зараз близько тисячі працевлаштованих громадян.
Ще один потужний виробник, який релокувався на Закарпаття – “Варіант-М”, металургійне підприємство (металообробка) з Харківщини.
"Підприємець ліванського походження, він входить у ТОП роботодавців в Україні. Він переніс частину виробництва до нас в область, для цього реновував частину покинутого виробництва. Вони уже запустилися в Берегові – взяли 8 тисяч квадратних метрів виробничих площ, у Мукачеві – 7 тисяч і 12 тисяч в Ужгороді. Буде п'ять локацій загалом. Зараз наводять лад на цих потужностях. У Харкові в них раніше було близько 10 тисяч працівників, основні керівники та середня ланка менеджерів релокувалися також сюди, решта робітників будуть місцеві жителі." - сказав Завидняк.
Він зазначив, що у компанії також лишаються виробничі потужності на Харківщині, де наразі працює до 3 тисяч працівників. Але основна виробнича база буде тут, на Закарпатті. По їхніх потужностях були прильоти на Харківщині.
Іще один із трійки потужних підприємств, які релокувалися на Закарпаття – “Централіс”, виробник труб, який запрацював взимку в Ужгороді.
"Вони переїхали з Нікополя. Це підприємство за програмою релокації використовувало усі доступні державні механізми – і безкоштовне транспортування виробництва залізницею, і створення умов для життя релокованих працівників, участь у різних грантових програмах." - каже він.
За його інформацією, наразі у “Централісі” вже працює більш як сотня робітників, загалом планують влаштувати до тисячі.
Як повідомляв Укрінформ, на Закарпаття за перший рік війни релокувалося понад 400 підприємств. Понад три сотні перезапустили роботу та відновили виробництво, більшість працює на експорт.