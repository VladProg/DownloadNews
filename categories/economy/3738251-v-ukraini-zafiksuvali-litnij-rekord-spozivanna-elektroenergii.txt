НЕК «Укренерго» вчора, 19 липня, зафіксувало літній рекорд споживання електроенергії.

Як передає Укрінформ, про це повідомляє НЕК «Укренерго» у Телеграмі.
«19 липня в енергосистемі о 21:40 був зафіксований літній рекорд споживання. Він на 1% перевищив показник найспекотнішого дня, який був 6 липня. І це попри те, що середньодобова температура повітря вчора була на 4˚С нижчою», - йдеться у повідомленні.
Зазначається, що пік споживання знову повернувся на вечірні години - з 21.00 до 22.00, що суттєво збільшує навантаження на енергосистему. Зокрема, порівняно з початком тижня вечірнє споживання зросло на 4%.
Для того, щоб покрити стрімко зростаюче споживання, доводиться задіювати потужності, еквівалентні кільком енергоблокам електростанцій. Диспетчерський центр Укренерго залучає всі наявні в енергосистемі електростанції, які в роботі, але їхній обсяг суттєво обмежений.
Ситуація також ускладнюється тим, що сьогодні в плановий ремонт вийшов ще один блок атомної електростанції. Триває масштабна ремонтна кампанія на багатьох електростанціях - теплові та гідроелектростанції відновлюються після пошкоджень внаслідок російських атак, атомні - в планових ремонтах.
«Зважаючи на обмежені можливості енергосистеми покривати значне споживання ввечері, необхідно економно користуватися електроенергією», – додали в компанії.
Як повідомлялося, станом на 20 липня через негоду знеструмлювалися понад 150 населених пунктів у 5 областях.