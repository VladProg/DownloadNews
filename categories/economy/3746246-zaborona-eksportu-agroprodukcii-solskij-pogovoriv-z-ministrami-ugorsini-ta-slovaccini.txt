Міністр агрополітики Микола Сольський поспілкувався з міністрами Угорщини та Словаччини.

Як передає Укрінформ, про це повідомляє пресслужба Міністерства аграрної політики та продовольства України.
Міністр аграрної політики та продовольства України Микола Сольський провів зустрічі з міністром сільського господарства Угорщини Іштваном Надем, а також з міністром сільського господарства та розвитку села Словацької Республіки Йозефом Бірешем та міністром транспорту Словацької Республіки Паволом Ланчарічем.
Зазначається, що обидві зустрічі стосувалися скасування обмеження експорту 4 культур до 5 країн сусідів, які введені Єврокомісією до 15 вересня 2023 року.
Також сторони обговорили питання транзиту української аграрної продукції в умовах зупинки зернового коридору. Крім цього, йшлося про проблеми, які створює Росія, щоб зупинити український експорт.
Сольський повідомив колегам, що міністерство покращило прогноз цьогорічного врожаю, оскільки тримається сприятлива погода. Відповідно цьогоріч Україна зможе експортувати більшу кількість сільськогосподарської продукції ніж очікувалося.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.