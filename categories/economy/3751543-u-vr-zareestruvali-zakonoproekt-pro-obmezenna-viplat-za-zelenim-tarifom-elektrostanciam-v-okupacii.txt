Народні депутати зареєстрували у парламенті законопроєкт, що вводить обмеження на виплати за "зеленим" тарифом виробникам електроенергії з відновлюваних джерел, чиї об'єкти опинилися на тимчасово окупованих територіях.

Про це йдеться на картці законопроєкту №9629 "Про особливості здійснення розрахунків з виробниками за "зеленим" тарифом, генеруючі потужності яких знаходяться на тимчасово окупованих територіях" на сайті парламенту, передає Укрінформ.
Депутати пропонують на період дії воєнного стану та на рік після його скасування створити реєстр електростанцій, що виробляють енергію з ВДЕ і знаходяться на територіях, де ведуться бойові дії або тимчасово окупованих Російською Федерацією та не працюють несинхронно з об’єднаною енергосистемою України. Вести такий рестр має НЕК "Укренерго".
ДП "Гарантований покупець" заборонятиметься купувати електроенергію в електростанцій, що внесені до реєстру, відповідно, ці об'єкти не отримуватимуть виплат за "зеленим тарифом".
Серед авторів законопроєкту - Андрій Жупанин, Юрій Камельчук (обоє - фракція "Слуга народу"), Інна Совсун, Максим Хлапук (обоє - фракція "Голос").
Як повідомлялося, за інформацією ЗМІ, з липня 2022 року по липень 2023 року компанії на тимчасово окупованій частині Запоріжжя сукупно отримали понад 320 млн грн оплати за електроенергію за “зеленим" тарифом.
Позиція "Гарантованого покупця" полягає в тому, що для системного вирішення питання з оплатою за "зеленим" тарифом електростанціям, які генерують енергію з відновлюваних джерел і залишилися на тимчасово окупованих територіях, потрібно вносити зміни до законодавства.
За словами очільника "Укренерго" Володимира Кудрицького, на поточний момент електростанції, що генерують енергію з відновлюваних джерел і залишились на тимчасово окупованих територіях, працюють несинхронно з енергосистемою України і вже не отримують виплат за "зеленим" тарифом.