Україна цього тижня вистояла вже п'ятнадцяту російську ракетну атаку та розпочала вже другу посівну за час війни.

Як передає Укрінформ, про це заявив Прем'єр-міністр Денис Шмигаль у Фейсбуці, підбиваючи підсумки тижня.
“росія продовжує терор проти енергосистеми. Вистояли вже 15 ракетних атак. Енергосистема цілісна. Поступово повертаємо світло всюди, де воно зникло цього тижня. Вистоїмо й усе відбудуємо”, - написав Шмигаль.
Він додав, що цього тижня Уряд виділив із резервного фонду держбюджету 5 млн грн на реалізацію експериментального проєкту з відновлення об'єктів енергетики так, щоб вони відповідали вимогам безпеки воєнного часу. Очікується вже найближчим часом побачити конкретні результати цієї роботи.
Також Шмигаль нагадав, що уряд призначив директором Національного антикорупційного бюро Семена Кривоноса. Цьому призначенню передував абсолютно прозорий і чесний конкурс. Половину складу конкурсної комісії складали представники від міжнародних партнерів України.
За його словами, із призначенням директора НАБУ Україна має повністю сформовану та незалежну антикорупційну інфраструктуру.
Також Прем'єр-міністр зауважив, що в Україні розпочали вже другу посівну за час війни. Посіяно перші 16 тисяч гектарів зернових та зернобобових культур. Цього тижня Україна та Польща спростили проходження кордону для аграрної продукції. “Працюємо над продовженням зернової ініціативи та розширенням перевалки дунайських портів”, - додав він.
Також Україна та місія Міжнародного валютного фонду розпочали обговорення нової програми. Уряд докладає всіх зусиль, аби оперативно узгодити всі параметри та швидко досягти угоди. Очікується, що загальний розмір програми перевищить 15 млрд доларів. Разом із підтримкою Сполучених Штатів Америки, Європейського Союзу та країн “Великої сімки” це дозволить повністю профінансувати цьогорічний дефіцит бюджету.
Також Уряд продовжує підтримувати регіони. Кабінет Міністрів виділив додаткову дотацію у розмірі 10,2 млрд гривень. Кошти будуть спрямовані для 17 областей і 853 громад, які найбільше постраждали під час російської агресії. Крім того, Уряд ухвалив рішення про активізацію будівництва нових військових інженерно-технічних фортифікацій в окремих регіонах.
Як повідомляв Укрінформ, уночі і вдосвіта 9 березня російські військові завдали масованого ракетного удару по Україні.
Ворог здійснив 81 пуск ракет різного базування. Сили оборони України із 48 російських крилатих ракет Х-101/Х-555 та "Калібр", випущених 9 березня, знищили 34, також ліквідовано 4 БпЛА Shahed-136/131.