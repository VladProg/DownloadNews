Влада не планує до кінця наступного опалювального сезону жодних змін тарифів і субсидії населенню виплатять в повному обсязі.

Про це Прем’єр-міністр Денис Шмигаль сказав під час засідання уряду, передає Укрінформ.
"Важливий аспект соціальної політики – тарифи залишаємо без змін. Зростати вони до кінця опалювального сезону не будуть. Водночас субсидії будуть виплачуватися в повному обсязі", - сказав Шмигаль.

Відео: Кабінет Міністрів України
Він додав, що на субсидії передбачено 37 млрд грн та нагадав, що в Україні раніше запровадили низку додаткових програм, зокрема для внутрішньо переміщених осіб. 2 200 000 людей отримують таку допомогу зараз. У листопаді їм буде виплачено 5,6 млрд грн. Загалом від початку повномасштабного вторгнення профінансовано 47,2 млрд грн відповідних виплат.
Як повідомлялося, Кабінет Міністрів до кінця опалювального сезону зафіксував тарифи на електроенергію для населення України. Пільгові ціни на електричну енергію для населення збережуться щонайменше до 31 березня 2023 року.
На сьогодні тарифи становлять: 1,44 грн/кВт год – при споживанні до 250 кВт год на місяць; 1,68 грн/кВт год – при споживанні понад 250 кВт год на місяць. Для гуртожитків, юридичних осіб, які розселяють у себе переселенців, дачних кооперативів, гаражів та релігійних організацій, також встановлено тариф 1,68 грн/кВт год.
Фото: КМУ