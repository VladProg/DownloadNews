Тимчасово захоплена росіянами Запорізька атомна електростанція у неділю, 26 листопада, цілий день перебувала на межі блекауту.

Як передає Укрінформ, про це державне підприємство "Національна атомна енергогенеруюча компанія "Енергоатом" повідомляє у Телеграмі.
Як зазначили у компанії, 26 листопада о 10:30 внаслідок короткого замикання приблизно на 100 км північніше Запорізької АЕС відключилась остання (четверта) лінія її зв’язку з енергосистемою України – ПЛ-750 кВ ЗАЕС – "Дніпровська". Три інші лінії були пошкоджені ще раніше під час російських обстрілів.
Як повідомило МАГАТЕ, в цей час ЗАЕС отримувала зовнішнє живлення від єдиної доступної резервної лінії електропередачі 330 кВ.
Крім того, сталося часткове знеструмлення енергоблоку №4 з автоматичним включенням дизель-генератора, який за 10 хвилин по тому вимкнули вручну. Це свідчить про наявність проблеми з енергоживленням ядерної установки.
Пошкоджену лінію 750 кВ українські фахівці відремонтували о 20:52. До того часу Запорізька АЕС майже цілий день перебувала на межі чергового блекауту в разі знеструмлення резервної лінії 330 кВ.
Як нагадали у компанії, з моменту захоплення росіянами ЗАЕС неодноразово втрачала зовнішнє джерело живлення, на станції сталося вже сім повних блекаутів і один частковий.
Як повідомляв Укрінформ, 16 листопада некомпетентні дії російських загарбників призвели до часткового блекауту на Запорізькій АЕС.