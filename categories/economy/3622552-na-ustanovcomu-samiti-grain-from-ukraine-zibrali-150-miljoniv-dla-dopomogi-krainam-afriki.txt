Продовольча ініціатива України, спрямована на подолання зернової кризи в африканських країнах, на першому саміті зібрала $150 мільйонів від понад 20 країн-учасниць і ЄС.

Про це повідомив Президент України Володимир Зеленський на пресконференції з нагоди установчого саміту зернової ініціативи "Grain from Ukraine".
"Grain from Ukraine"- один із найбільших внесків у глобальну стабільність. Наразі понад 20 держав і Європейський Союз беруть фінансову участь у цій ініціативі, ще понад 10 держав готуються приєднатися. Станом на сьогодні на першому установчому саміті ми вже зібрали близько $150 мільйонів", - сказав він та запросив приєднатися до гуманітарної ініціативи інші держави, а також соціально відповідальний бізнес.

Відео: Офіс Президента, Телеграм
Водночас Президент зазначив, що суть ініціативи - відправити 60 суден із зерном з українських портів до країн, де найбільше дається взнаки продовольча криза, зокрема, в Ефіопію, Судан, Південний Судан, Сомалі, Конго, Кенію та Ємен.
"Кожен корабель із зерном, відправлений з України у межах ініціативи забезпечить потребу в продовольстві у середньому для 90 тисяч людей. Своєю чергою, 60 кораблів дадуть гарантію продовольчої безпеки для мільйона людей на рік", - поінформував Президент.
Також він наголосив, що критична ситуація з продовольством у країнах Африки відбулася через свідоме блокування росією експорту зерна з українських портів. Він наголосив, що такі дії рф можуть зумовити в африканських державах не лише голод, а й соціальний хаос.
"Я нагадаю, що продовольча безпека є одним з елементів української формули миру - миру для усього світу. Я вірю, що спільної відповіді України та партнерів буде достатньо, аби зняти гостру продовольчу кризу та врятувати мільйони людей від голоду, отже - десятки країн від соціального хаосу", - підкреслив він.
Зауважимо, у саміті з продовольчої безпеки також беруть участь президентка Європейської комісії Урсула фон дер Ляйєн, генсек ООН Антоніу Гутерреш, президент Франції Емманюєль Макрон, президентка Угорщини Каталін Новак, федеральний канцлер Німеччини Олаф Шольц, Президенти Хорватії, Латвії, Естонії, Фінляндії, Словенії, Болгарїї, прем’єр-міністри Польщі, Литви, Румунії, Бельгії, Нідерландів, Швеції, Хорватії, генеральний секретар НАТО Йенс Столтенберг, високопосадовці Великої Британії, Чехії, Іспанії, Австрії , Катару, Канади, Агентство США з міжнародного розвитку, Швейцарська агенція з розвитку та співробітництва, Всесвітня продовольча програма.
За результатами зустрічі буде оприлюднено спільну заяву. Як наголосив президент України Володимир Зеленський, вона залишається відкритою до приєднання.
За словами глави держави, майбутнє людства залежить від готовності ефективно реагувати на виклики сьогодення, і одне з найважливіших завдань - мати дієві механізми.
"Один з таких механізмів, щоб гарантувати продовольчу безпеку, я хочу запропонувати - створити нову інституцію, яка буде ефективним та дієвим інструментом для запобігання і швидкого реагування на світові загрози — продовольчі, гуманітарні, безпекові”, - сказав Зеленський.
Президент запропонував штаб-квартиру нової гуманітарної ініціативи розташувати в Києві або в Одесі, звідки незабаром вирушить судно у межах програми Grain from Ukraine.
Як раніше повідомляв Укрінформ, у 90-ті роковини початку Голодомору Україна запускає ініціативу Grain from Ukraine (Зерно з України), в рамках якої до середини наступного року близько 60 суден з українським зерном планується направити до найбідніших країн Африки.
Напередодні на виконання указу Президента «Про надання гуманітарної допомоги державам Африки та Азії» уряд погодив спрямування до Судану, Ємену, Кенії та Нігерії 125 тис. т зерна.