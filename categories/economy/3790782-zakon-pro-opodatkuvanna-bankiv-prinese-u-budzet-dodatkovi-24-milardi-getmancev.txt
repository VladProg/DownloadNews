Ухвалений нещодавно закон про додаткове тимчасове оподаткування банків сприятиме залученню додаткових 24 млрд грн за результатами 2023 року до бюджету 2024 року. Це додатковий податок, який накладається на надприбутки банків.

Як передає Укрінформ, про це у коментарі Українському радіо повідомив голова Комітету Верховної Ради з питань фінансів, податкової та митної політики, член депутатської фракції партії "Слуга народу" Данило Гетманцев.
Відповідаючи на запитання, чому це рішення важливе і як його сприйняли у банківській спільноті, Гетманцев зазначив: "Цей закон – про плюс 24 мільярди гривень за 2023 рік в бюджеті 2024 року. Це додатковий податок, який покладається на надприбутки банків. Що таке надприбутки банків? Річ у тім, що війна, крім загального негативного впливу на економіку в цілому, на деякі галузі має певний аномальний вплив. Певні галузі стають надприбутковими. І до такої галузі, зокрема, належить банківська сфера в 2022-2024, і навіть в 2025 роках. Чому? Тому що комерційні банки в цей період вкладають власні гроші в державні цінні папери, так звані депозитні сертифікати Національного банку України. Це абсолютно безризиковий цінний папір, який повністю гарантується Національним банком і по якому виплачується достатньо непогана винагорода. Це розмір облікової ставки, яка в нас доходила до 25% річних в 2022 році. І саме тому комерційні банки, фактично не розробляючи нові інноваційні продукти, не займаючись комерційною діяльністю, отримали надприбуток. Його цим законом ми частково у них вилучили".
За його словами, реагування на такі аномалії "швидке, жорстке і чітке". "Воно, до речі, погоджено з нашими міжнародними партнерами, це є однією з умов Міжнародного валютного фонду. Бо, на жаль, за рахунок наших податків ми не фінансуємо на 100% наші видатки на безпеку і оборону. Ми невелику частину, але все ж таки позичаємо. Тому акумулювання цих грошей, ці додаткові джерела для нас і для армії є життєво необхідними ресурсами", – зазначив депутат ВР.
Він уточнив, що цей закон запрацює цьогоріч. "І перший податковий період, до якого він буде застосовуватися, – це 2023 рік. А якщо говорити надалі, то до 2024 року і наступних податкових періодів буде застосовуватися до прибутків банків підвищена ставка – це 25%, а не 18%, як зараз. Це також відповідає європейській практиці, і це також абсолютно слушна норма, яку ми ухвалили", – додав Гетманцев.
Коментуючи питання щодо розгляду парламентаріями спочатку двох базових варіантів проєкту закону (з додатковим податком на всі чисті процентні доходи банків та з оподаткуванням надприбутків), він пояснив: "Обидва варіанти – про одне і те саме. Чистий процентний дохід, тобто дохід від процентів банків, є безпрецедентним у 2023 році. Він складає 190 млрд грн. Тому ідея цього законопроєкту, а я є автором базового проєкту, і виникла, виходячи з такого великого надприбутку і з урахуванням досвіду зарубіжних країн. Ми брали його за зразок, і в моєму законопроєкті це було 5% від чистого процентного доходу банку. Водночас ми провели консультацію з Національним банком, Мінфіном, Міжнародним валютним фондом і вирішили, що такий підхід створює новий об'єкт оподаткування. Фактично створює новий податок, що є неправильним, бо ми не можемо прорахувати наслідки такого рішення, як це буде на практиці. Бо будь-який новий податок гірший того, який є, тому що він вже має практику правозастосування. Тому Нацбанком і Мінфіном була запропонована проста конструкція – це просто підвищення ставки на 2023-й рік до 50%. Тобто половина прибутку йде державі. А з 2024-го і на наступні роки – з 18% до 25%".
"Таким чином, це дуже просто, бо практика оподаткування є. Змінюється лише ставка і, відповідно, обсяг грошей, який ти перераховуєш до бюджету", – підсумував Гетманцев.
Як повідомляв Укрінформ, 21 листопада Верховна Рада ухвалила закон про додаткове тимчасове оподаткування банків (законопроєкт 9656-д). Під час підготовки проєкту до другого читання початкова концепція зазнала змін: оподаткування надприбутків банків за результатами 2023 року буде здійснено за ставкою 50%, а починаючи з 2024 року базова ставка податку на прибуток для банків становитиме 25%.
19 жовтня Верховна Рада підтримала цей законопроєкт у першому читанні: тоді документ передбачав збільшення для банків ставки податку на прибуток з 18% до 36% без права зарахування збитків минулих періодів протягом 2024-2025 року.
У держбюджеті на 2024 рік вже враховано ухвалення цього закону.