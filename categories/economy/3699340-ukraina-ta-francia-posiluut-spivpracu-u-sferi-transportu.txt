Україна та Франція посилюють співпрацю щодо оцінки завданої шкоди та відновлення українських транспортних систем з акцентом на перехід до екологічної низьковуглецевої мобільності.

Відповідний меморандум підписав віцепрем’єр-міністр з відновлення Олександр Кубраков з уповноваженим міністром з питань транспорту при Міністерстві екологічної трансформації та розвитку територій Французької Республіки Клєманом Боном, передає Укрінформ.
«Стабільне транспортне сполучення та мобільність — це те, над чим ми спільно з французькими партнерами з початку повномасштабного вторгнення. У найближчих планах посилення співпраці у забезпеченні України мостами та підтримки Укрзалізниці. Вже є домовленості про постачання рейок та оновлення локомотивного парку. Окрім цього, опрацьовуємо участь французьких партнерів у відбудові та підтримці української аеронавігації», - зазначив український міністр.
Кубраков уточнив, що меморандум передбачає співпрацю щодо оцінки завданої шкоди та відновлення українських транспортних систем з акцентом на перехід до екологічної низьковуглецевої мобільності. Зокрема, Франція надаватиме експертну підтримку та сприятиме участю французьких компаній у відбудові України.
Також співпраця охоплюватиме сфери залізниці, громадського міського транспорту, мультимодальних перевезень та логістики, повітряного та морського транспорту, дорожнього господарства, а також питання розвитку екологічно чистої мобільності. Для реалізації спільних проєктів, започаткованих у рамках документа, буде створено спільний моніторинговий комітет.
Як повідомлялось, раніше Міністерство відновлення та Міжнародна організація міграції підписали меморандум про співробітництво щодо допомоги внутрішньо переміщеним особам, людям, які повертаються до місць постійного проживання, та іншим постраждалим від війни групам населення.