За перший квартал 2023 року держбюджет отримав від приватизації 902 млн грн, що є найкращим показником роботи Фонду держмайна за останні десять років, оскільки в середньому за відповідний період впродовж останнього десятиліття приватизація приносила 234 млн грн.

Як передає Укрінформ, про це повідомляє пресслужба ФДМУ.
"Наша мета — чесна та прозора приватизація з максимальною конкуренцією на аукціонах. Результат за перший квартал свідчить про те, що бізнесу цікаво інвестувати в державні активи. Тому зараз працюємо над тим, щоб незабаром відновити велику приватизацію", — заявив голова ФДМУ Рустем Умєров.
Фонд держмайна у I кварталі виставляв на торги логістичні, торговельні, складські, спиртові активи тощо. Зокрема, вдалося вперше приватизувати морський порт в Україні. Торги за порт «Усть-Дунайськ» принесли до бюджету понад 200 млн грн.
Інвестори також активно цікавилися спиртовими активами. Наприклад, під час торгів з продажу Сторонибабського спиртзаводу його вартість зросла у 2,7 раза – до 142 млн грн. Крім того, приватизація Барського спиртокомбінату принесла до держбюджету 21,3 млн грн — у 4,7 раза більше стартової ціни.
Як повідомляв Укрінформ, впродовж березня Фонд державного майна провів 53 приватизаційні аукціони та залучив понад 627 млн гривень.
Фонд державного майна планує виставляти на продаж обʼєкти великої приватизації у другому-третьому кварталі цього року.
Фото: НБУ