Окупаційна адміністрація Запорізької АЕС перевела енергоблок №4 у стан «гарячий зупин»; це є грубим порушенням вимог ліцензії на експлуатацію та серйозним викликом для України.

На цьому наголосив ексочільник Державної інспекції ядерного регулювання Григорій Плачков під час брифінгу «Ситуація на ЗАЕС та ядерна безпека», проведеного Медіацентром Україна – Укрінформ.

За його словами, окупанти привозять на станцію некомпетентних працівників, які можуть зашкодити подальшій роботі енергоблоків ЗАЕС.
«На мій погляд, найапокаліптичніший сценарій, що після повернення ЗАЕС під контроль України ми не зможемо швидко поновити її для комерційної експлуатації та підключити енергоблоки до енергетичної системи. Або будемо дуже довго її ремонтувати, або не зможемо відновити її взагалі», - додав колишній очільник ДІЯРУ.
Як повідомлялось, 24 липня, попри вимоги Держатомрегулювання та НАЕК «Енергоатом», на тимчасово окупованій Запорізькій атомній електростанції на виконання наказу нелегітимного керівництва перевели енергоблок №4 у стан «гарячий зупин».
Відповідно до наказів Держатомрегулювання від 18 серпня 2022 року та від 28 червня 2023 року, всі енергоблоки Запорізької АЕС мають перебувати у стані "холодний зупин".
Фото: Енергоатом