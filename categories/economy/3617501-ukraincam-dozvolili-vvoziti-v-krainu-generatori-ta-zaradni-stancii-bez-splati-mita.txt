Кабінет Міністрів України на засіданні 18 листопада ухвалив протокольне рішення про забезпечення безперешкодного митного оформлення електрогенераторів, трансформаторів, акумуляторів та інших енергогенеруючих засобів для фізосіб.

Як передає Укрінформ, про це сказав Прем'єр-міністр України Денис Шмигаль під час засідання уряду, повідомляє Урядовий портал.
"Кожен українець може без сплати мита та ПДВ завезти в країну необхідні йому генератори та зарядні станції. Тому приймаємо протокольне рішення про забезпечення безперешкодного митного оформлення цих товарів для фізичних осіб. Якщо хтось на митниці чинитиме перешкоди — закликаю негайно звертатися на гарячу лінію СБУ", - заявив він.
За словами Прем'єра, уряд отримав скарги на труднощі із ввезенням енергогенеруючих засобів фізособами. Очільник наголосив, що рішення уряду про звільнення від від сплати ПДВ та ввізного мита товари, що покращують енергозабезпечення розповсюджується на всіх і у тому числі на фізосіб.
Шмигаль додав, що лише за 17 листопада, за даними митниці, в Україну було завезено 8577 генераторних установок.
Як повідомляв Укрінформ, Кабінет Міністрів України на засіданні 8 листопада ухвалив рішення про звільнення від сплати ПДВ та ввізного мита на імпорт генераторів, трансформаторів, обігрівачів та інших товарів важливих для проходження цього опалювального сезону.