У Мінагрополітики розповіли, що через ситуацію на польсько-українському кордоні - в Україні фіксують проблеми із постачанням пального.

Про це повідомив заступник міністра аграрної політики та продовольства України Маркіян Дмитрасевич в етері телемарафону, передає Укрінформ із посиланням на Еспресо.
За словами Дмитрасевича, для експорту зерна ситуація на кордоні не є критичною, але водночас є проблема з постачанням палива.
"Через українсько-польські кордони рух наших вантажівок заблокований. І зрозуміло, що це знижує рівень продовольчого експорту... Нам вдається врівноважувати ситуацію... Але ми бачимо проблеми з таким важливим постачанням, як, наприклад, паливо для України. Це теж треба враховувати", - сказав заступник міністра аграрної політики та продовольства України.
За його словами, Україна наразі має можливість експортувати продовольчі товари залізничними шляхами та через чорноморські та дунайські порти.
Як раніше повідомляло агентство, близько 20 водіїв фур, які застрягли на польському кордоні, хочуть евакуюватися в Україну.