Україна під час 20-го засідання Ради міністрів Енергетичного співтовариства зробила заяву щодо посилення обмежень проти росії та білорусі, яку підтримала більшість країн - членів співтовариства.

Як передає Укрінформ, про це повідомляє Міністерство енергетики України.
Зазначається, що Україна закликала договірні сторони Енергетичного співтовариства приєднатися до обмежувальних заходів ЄС, запроваджених проти російської федерації та білорусі, адаптувавши відповідним чином внутрішнє законодавство.
"Заява України була підтримана більшістю держав - членів Енергетичного співтовариства", - зазначає Міненерго.
Згідно із повідомленням, організація надаватиме допомогу у реалізації української ініціативи та регулярно інформуватиме про досягнутий прогрес.
Як повідомлялося, Україна отримала 840 тонн обладнання і матеріалів для ремонтів і відновлення енергетичного сектору за сприяння Енергетичного співтовариства.