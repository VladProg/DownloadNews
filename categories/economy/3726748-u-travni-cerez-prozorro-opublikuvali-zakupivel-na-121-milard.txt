У травні 2023 року через систему Prozorro було опубліковано 330 тис. закупівель на загальну суму 121 млрд грн.

Як передає Укрінформ, про це повідомляє пресслужба Мінекономіки.
"В травні 2023 року кількість опублікованих успішних закупівель через систему Prozorro склала близько 330 тисяч (на 22% більше ніж у квітні), а кількість конкурентних закупівель – 22 тисячі (+10% до квітня). Очікувана вартість оголошених закупівель – 121 млрд грн (+46% до квітня), очікувана вартість конкурентних закупівель – 85 млрд грн (+39% до квітня)", - йдеться в повідомленні.
Зазначається, що частка конкурентних закупівель складає 70% від загальної очікуваної вартості. При цьому загальна кількість замовників, які в травні 2023 року скористались системою Prozorro, складає 19 тисяч. З них 6 тисяч скористались саме конкурентними закупівлями. Загальна кількість постачальників склала 60 тисяч, з яких 9 тисяч взяли участь у конкурентних торгах.
Через Prozorro Market у травні відбулось 2876 закупівель на 434 млн грн, якими скористалися 1300 замовників. Середня кількість пропозицій на торги у запитах ціни пропозицій склала 3,76.
«У травні відкриті торги в Prozorro почали здійснюватись разом з етапом трираундового аукціону. Попереднє вимкнення аукціонів було вимушеним кроком, пов'язаним з обстрілами енергетичної інфраструктури України збройними силами рф, що призводили до обмежень електропостачання. З огляду на покращення безпеки та ситуації в енергетиці, ми відновили аукціони, водночас надавши замовникам можливість вимикати їх у своїх закупівлях за наведення релевантного обґрунтування такого рішення», - наголосила заступниця міністра економіки України Надія Бігун.
За її словами, опціональність аукціонів дозволить замовникам та постачальникам гнучко реагувати на актуальний стан енергосистеми та інші непередбачувані обставини, спровоковані війною
У травні також відновилися обов'язкові для центральних органів виконавчої влади закупівлі пального та електроенергії через центральні закупівельні організації. Тендери на закупівлю вказаних товарів здійснюватиме ДУ “Професійні закупівлі”. Передбачається, що об'єднавши потреби різних організацій та спеціалізації за категоріями ДУ "Професійні закупівлі" зможуть отримувати кращу ціну, ніж у разі проведення окремих торгів.
Окрім цього, у травні набрати чинності зміни щодо оборонних закупівель. У Prozorro запрацював механізм для оголошення рамкових закупівель для потреб оборони, а також оборонні замовники знову зможуть здійснювати у системі спрощені закупівлі.
“Сподіваємося, що рамкові угоди для потреб оборони матимуть більше постачальників, а Сили оборони, як наслідок, отримуватимуть якісніші товари”, - розповіла Бігун.
Ще одним нововведенням травня стало розширення можливостей Prozorro Market, на якому тепер місцеві органи влади можуть закупати шкільні автобуси.
Як повідомлялось, із 19 травня відкриті торги в Prozorro знову здійснюються з трираундовим аукціоном.