Міністерство розвитку громад, територій та інфраструктури і Міністерство інфраструктури Польщі домовились про продовження дії дозволів для виконання вантажних перевезень до третіх країн - вони діятимуть до 30 червня.

Про це повідомляє Укрінформ із посиланням на пресслужбу Міністерства відновлення.
«Продовжено термін дії дозволів України та Польщі для вантажних перевезень до третіх країн. Найближчим часом буде проведено профільне засідання українсько-польської Змішаної Комісії про міжнародні автомобільні перевезення для обговорення всіх нагальних питань в галузі міжнародних автомобільних перевезень, зокрема і ухвалення довгострокового рішення щодо дозволів», - йдеться в повідомленні.
У міністерстві уточнили, що під час перемовин з польськими колегами також порушено питання функціонування електронної черги для перетину кордону вантажівками. Наразі погоджено проведення онлайн-зустрічі із польськими перевізниками щодо єЧерги.
Крім цього, Міністерство інфраструктури Польщі проаналізує аспекти роботи автомобільних пунктів пропуску в Корчовій, Медиці та Гребенне для максимального збільшення їх пропускної спроможності. Це впливає на швидкість перетину кордону вантажівками відповідно до запису в єЧерзі.
Як повідомлялось, у грудні 2022 року на пункті пропуску «Ягодин – Дорогуськ» запрацювала у межах пілотного проєкту електронна черга перетину кордону. Вона розроблена спеціально для українського пункту пропуску і враховує особливості української нормативно-правової бази.
Наразі електронна черга для перетину кордону вже повноцінно працює на всіх 16 міжнародних автомобільних пунктах пропуску.