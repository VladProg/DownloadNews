В Україні поступово починається опалювальний сезон. Запаси газу у підземних сховищах сягнули майже 15,9 млрд кубометрів.

Як передає Укрінформ, про це повідомляє Міністерство енергетики.
"У зв’язку зі зниженням температури повітря органи місцевого самоврядування поступово розпочинають опалювальний сезон. Для його проходження накопичено достатньо ресурсів - запаси природного газу у сховищах становлять майже 15,9 млрд кубометрів (за планами уряду, на початок ОЗП необхідний обсяг мав становити 14,7 млрд кубометрів)", - йдеться у повідомленні.
Зазначається, що з ремонту вийшла турбіна на одній із теплоелектростанцій, яка додала до енергосистеми додаткові 73 МВт потужності.
Повідомляється також, що через обстріли на Донеччині знеструмлювалися 4 населені пункти. Без енергопостачання внаслідок бойових дій залишається також частина споживачів у Запорізькій, Сумській, Харківській, Херсонській, Чернігівській областях.
Загалом 16 жовтня енергетики заживили 24,5 тисячі споживачів, переважно в Донецькій області. Крім того, На Харківщині відновлене газопостачання 2 тис. домогосподарств. Внаслідок російської атаки у ніч на 12 жовтня в області залишається без газу ще 2 тис. домогосподарств.
Як повідомлялося, іноземні компанії зберігають в українських газосховищах 2,4 млрд кубометрів "блакитного палива".