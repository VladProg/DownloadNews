Національний банк спростував інформацію про те, що збиратиме дані про всі платежі фізичних осіб.

Як передає Укрінформ, про це повідомляє пресслужба НБУ у Фейсбуці.
"У листі НБУ (№ 25-0005/38228), який викликав резонанс у ЗМІ, не йдеться про фізичних осіб. Запитувані дані не передбачають збору інформації, персональних даних фізичних осіб", - ідеться в повідомленні.
У Національному банку пояснюють, що з метою посилення нагляду з грудня 2022 року на періодичній основі регулятор отримує узагальнену інформацію від банків-еквайрів виключно щодо суб’єктів господарської діяльності, надавачів платіжних послуг – юридичних осіб, які користуються послугами банків з електронної комерції.
"Національний банк надіслав банкам лист-нагадування № 25-0005/38228, мета якого – звернути увагу на необхідність своєчасного і коректного надання інформації згідно з вимогами, визначеними в попередніх листах. Саме цей уточнюючий лист Національного банку оприлюднив підсанкційний проросійський ресурс "Страна.юа" з провокаційно недостовірною його інтерпретацією", - підкреслили у НБУ.
У регуляторі наголосили, що використовують зазначену інформацію виключно в наглядових цілях з метою посилення контролю за дотриманням банками вимог законодавства України.
Так, аналіз такої узагальненої інформації дав змогу Національному банку виявити проблематику використання послуг банків, у тому числі електронної комерції, з метою обслуговування тіньового ринку, зокрема обслуговування діяльності нелегального грального бізнесу.
Наразі Національний банк продовжує перевірки у низці банків та небанківських фінансових установ, діяльність яких може містити ознаки порушення законодавства України у сфері протидії легалізації (відмиванню) доходів, одержаних злочинним шляхом, а також порушення у сфері платіжного законодавства.
Такі дії, за оцінками Міністерства фінансів України, сприяли значному збільшенню податкових надходжень до бюджету. Так, за перші п’ять місяців 2023 року було перераховано до бюджету за організацію азартних ігор 2 378 млн грн, водночас за весь 2022 рік – лише 731 млн грн (з яких 220 млн грн надійшли у грудні, тобто з моменту початку посиленого нагляду з боку НБУ), а за 2021 рік – лише 205 млн грн.
Як повідомлялось, низка ЗМІ поширили новину, що з 5 червня НБУ наказав українським банкам звітувати про всі карткові платежі населення незалежно від їхньої суми.