ДП «НАЕК «Енергоатом» підписав з канадською компанією САМЕСО угоду, яка була останнім необхідним етапом для реалізації програми використання українського урану при виробництві ядерного палива для АЕС України.

Як передає Укрінформ, про це повідомляє пресслужба НАЕК «Енергоатом».
Йдеться про «Договір на зважування, відбір проб, проведення аналізів, зберігання та організація транспортування уранового концентрату» (УОК) виробництва ДП «СхідГЗК», який 11 квітня 2023 року в Канаді скріпили підписами президент Енергоатома Петро Котін та президент і головний виконавчий директор CAMECO Тім Гітцель в присутності Премʼєр-міністра України Дениса Шмигаля.
«Документ регламентує фізичне постачання УОК з України до Канади та повʼязані із цим умови. Зокрема, договір передбачає постачання всього обсягу урану, що видобувається на СхідГЗК, до Канади та подальше використання уранового концентрату для конверсії та постачання природного гексафториду урану (UF6) на збагачення», – зазначили в Енергоатомі.
У компанії наголосили, що це знакова подія для української ядерної галузі, вона гарантує її стабільність і як наслідок – стабільне забезпечення електроенергією громадян. Підписання договору дає зелене світло практичному втіленню раніше підписаних контрактів між компаніями.
Як повідомлялося, 19 березня 2023 року в Лондоні Енергоатом і CAMECO уклали угоди про забезпечення стабільного постачання урану для виробництва ядерного палива.