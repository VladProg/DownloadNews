Продовольча та сільськогосподарська організація ООН (ФАО) планує підтримати 4,6 тис. українських найбільш вразливих фермерських господарств та інших сільськогосподарських виробників під час весняної посівної кампанії 2023 року.

Як передає Укрінформ, про це повідомляє пресслужба Міністерства аграрної політики та продовольства України.
"Загалом ФАО планує підтримати 4 600 найбільш вразливих фермерських господарств та інших сільськогосподарських виробників під час весняної посівної кампанії 2023 року. Кожен отримувач допомоги може отримати достатню кількість насіння кукурудзи або соняшнику для обробки 10 гектарів землі", - йдеться у повідомленні.
Зазначається, що у Державному аграрному реєстрі (ДАР) до 12 квітня триває збір заявок на отримання насіння кукурудзи та соняшнику від ФАО. Станом на сьогодні, для участі у програмі подались 2,5 тис. сільськогосподарських підприємств із Чернігівської, Сумської, Харківської, Дніпропетровської, Донецької, Запорізької, Херсонської, Миколаївської та Одеської областей.
У програмі можуть взяти участь юридичні особи, фізичні особи-підприємці та фізичні особи, які мають зареєстровані сільськогосподарські угіддя площею від 10 до 200 гектарів. Допомога від ФАО є безкоштовною та безповоротною.
Як повідомляв Укрінформ, Продовольча та сільськогосподарська організація ООН (ФАО) 3 квітня 2023 року розпочала прийом заявок від аграрних виробників з прифронтових областей на отримання насіння кукурудзи та соняшнику для цьогорічної посівної кампанії.