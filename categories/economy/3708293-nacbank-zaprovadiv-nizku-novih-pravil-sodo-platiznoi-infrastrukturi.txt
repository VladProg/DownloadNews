Національний банк оновив порядок пред’явлення вимог та застосування заходів впливу до об’єктів оверсайту платіжної інфраструктури відповідно до вимог Закону України У «Про платіжні послуги».

Про це повідомив Укрінформ з посиланням на пресслужбу НБУ.
Новими правилами визначено підстави та порядок пред’явлення вимог до об’єктів оверсайту щодо усунення ними порушень вимог законодавства, що регулює діяльність платіжних систем, використання платіжних схем, операції з платіжними інструментами, електронними грошима в частині забезпечення безперервного та надійного функціонування платіжної інфраструктури.
Також НБУ установив перелік заходів впливу, які регулятор має право застосовувати відповідно до статті 84 закону «Про платіжні послуги», загальні підстави, строки та критерії застосування заходів впливу до об’єктів оверсайту, а також визначив перелік таких об’єктів оверсайту, до яких можуть застосовуватися заходи впливу за порушення вимог законодавства України.
Крім цього, запроваджено право НБУ продовжувати строк виконання заходу впливу під час дії воєнного стану, установлено вимоги до документів, що подаються об’єктом оверсайту до Національного банку на виконання рішення про застосування до такого об’єкту заходу впливу, а також врегульовано критерії та порядок виконання об’єктами оверсайту заходів впливу.
Перелік заходів впливу, які НБУ має право застосовувати до об’єктів оверсайту, включає: письмове застереження; накладення штрафу; тимчасова, до усунення порушення, заборона надання однієї або більше платіжних послуг; тимчасове, до усунення порушення, відсторонення посадової особи від посади; тимчасове, до усунення порушення, зупинення дії ліцензії на надання фінансових платіжних послуг; відкликання ліцензії та виключення з Реєстру платіжної інфраструктури; виключення з Реєстру.
«Національний банк вперше регламентував на рівні нормативно-правового акта порядок накладення штрафів саме на юридичних осіб, що є об’єктами оверсайту. Заходи впливу можуть застосовуватися Національним банком протягом шести місяців із дня виявлення порушення, але не пізніше ніж через три роки з дня його вчинення», - додали в НБУ.
Як повідомлялось, Рада з фінансової стабільності погодила концепцію нової Стратегії розвитку фінансового сектору, розроблення якої передбачено Меморандумом про економічну та фінансову політику між Україною та Міжнародним валютним фондом.