Єврокомісар з питань сільського господарства Януш Войцеховський вважає, що розв'язанням зернової проблеми має стати продовження заборони на імпорт зерна з України та доплати ЄС на його транзит.

Про це він сказав Польському радіо, передає Укрінформ.
Войцеховський наголосив, що Європейський Союз повинен підтримати Україну насамперед фінансово. Він запропонував, щоб у рамках допомоги Україні Євросоюз профінансував транспортування зерна до визначених портів, звідки зерно відправлятиметься до Африки та Азії.
«Моє завдання зараз — це переконати Єврокомісію і країни-члени, адже буде потрібна їхня згода в тому, що Євросоюз, по-перше, має дофінансувати транзит зерна з України, до портів і третіх країн, а по-друге, щонайменше до кінця року має продовжити заборону на імпорт зерна до цих п’яти країн, в тому числі до Польщі», — додав Войцеховський.
Польський єврокомісар зазначив, що імпорт зерна з України до сусідніх країн є рішенням, яке також шкодить українським сільгоспвиробникам. «Це великою мірою спекулятивна торгівля, адже використовується той факт, що в Україні, заблокованій війною, низькі ціни, і дехто пробує заробляти на цьому гроші. Не варто їм у цьому допомагати, тому ця прикордонна торгівля має зберігатись у такій формі, як до цього часу, а Україні слід допомогти з транзитом зерна, адже цього вимагає світова солідарність. Адже існують регіони, які цього зерна потребують», - сказав він.
Як повідомлялося, заборона на імпорт зерна з України була запроваджена Європейською комісією на початку травня. Вона прийшла на зміну одностороннім рішенням про ембарго, прийнятим країнами, що межують з Україною. Заборона стосується чотирьох видів зернових: пшениці, кукурудзи, ріпаку та соняшника. Ці види зернових не можна ввозити з України до Польщі, Болгарії, Румунії, Словаччини та Угорщини. Заборона діє до 15 вересня.
Фото: ANSA/EPA