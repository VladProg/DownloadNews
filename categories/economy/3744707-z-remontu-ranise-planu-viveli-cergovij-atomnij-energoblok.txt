У суботу, 5 серпня, з ремонту раніше плану вийшов черговий атомний блок однієї з АЕС потужністю у 1000 Мвт.

Як передає Укрінформ, про це Міністерство енергетики повідомляє в Телеграмі.
“Сьогодні на 15 днів раніше запланованого терміну вийшов з ремонту черговий атомний блок однієї з АЕС. Він додав в енергосистему 1000 додаткових МВт потужності”, - йдеться в повідомленні.
Як зауважили в Міненерго, наразі генерація електроенергії покриває споживання.
Зазначається, що через обстріли на Донеччині без світла залишилися майже 22 тис. абонентів. Також знеструмлено частину споживачів у Харківській, Херсонській, Запорізькій, Сумській, Чернігівській областях.
“Загалом за добу енергетики заживили понад 26 тис. споживачів. Більшість із них – це абоненти у Донецькій області”, - повідомили в міністерстві.
У Херсоні через підтоплення залишаються без світла 11,4 тисячі споживачів, відновлювальні роботи значно сповільнені через постійні російські обстріли.
На Запорізькій атомній електростанції фіксується незначне зниження рівня води у ставку-охолоджувачі. Наразі він становить 16,26 м, цього достатньо для забезпечення потреб станції.
Внаслідок технологічних порушень за минулу добу без світла залишалася частина споживачів на Київщині.
Як зауважили в Міненерго, на Дніпропетровщині під час несанкціонованих земляних робіт екскаватор ковшем зачепив і обірвав лінію електропередачі, внаслідок чого водій був смертельно уражений струмом.
Крім того, на Одещині стався нещасний випадок зі сторонніми особами.
“Під час виконання ремонтних робіт бригада будівельників наблизилася на недопустиму відстань до струмопровідних частин лінії електропередачі, у результаті двоє чоловіків були вражені електричним струмом. З опіками потерпілих доставлено до лікарні. Ведеться розслідування”, - поінформували в Міненерго.
Як повідомляв Укрінформ, через підвищення температури в Україні зростає споживання електроенергії: 3 серпня споживання у пік було на 4% вищим за аналогічні показники 2 серпня.


Фото: Міненерго