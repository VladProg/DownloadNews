У квітні з держбюджету перераховано 12,9 млрд грн трансфертів до місцевих бюджетів, що становить 84% від передбачених розписом асигнувань.

Про це повідомляє Укрінформ з посиланням на пресслужбу Міністерства фінансів.
«У квітні 2023 року уряд забезпечив перерахування міжбюджетних трансфертів місцевим бюджетам в обсязі 12,9 млрд грн, зокрема: базову дотацію перераховано в сумі 2,4 млрд грн, або 100% до розпису асигнувань; додаткові дотації перераховані в сумі 2,2 млрд грн, або 100% до розпису асигнувань», - йдеться в повідомленні.
Уточнюється, що у розпорядженні органів місцевого самоврядування, територій, на яких ведуться (велися) бойові дії, або тимчасово окупованих територій у березні залишилась реверсна дотація в обсязі 0,3 млрд грн, яка не перераховувалась до держбюджету в умовах воєнного часу.

Залишки коштів на рахунках місцевих бюджетів та бюджетних установ за загальним і спеціальним фондами за січень-квітень 2023 року збільшились на 44,8 млрд грн і станом на 1 травня становлять 160,2 млрд гривень. Обсяг залишків коштів зріс у всіх регіонах України.
Як повідомлялося, за січень-квітень державний бюджет виконано з дефіцитом у сумі 252,9 млрд грн, у тому числі загальний фонд – у сумі 310,3 млрд грн, проти запланованого розписом загального фонду на січень-квітень 2023 року дефіциту 560,1 млрд гривень.