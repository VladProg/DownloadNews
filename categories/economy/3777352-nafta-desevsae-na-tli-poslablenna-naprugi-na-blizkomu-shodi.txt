Ціни на нафту знижуються у понеділок, 23 жовтня, на тлі деякого ослаблення напруженості на Близькому Сході.

Як передає Укрінформ, про це повідомляє enkorr.
Грудневі ф'ючерси на Brent здешевшали на лондонській біржі ICE Futures на $1,04 (1,13%), до $91,12 за барель. Минулої п'ятниці Brent здешевшала на $0,22 (0,2%) – до $92,16 за барель.
Грудневі ф'ючерси на WTI знизилися в ціні на Нью-Йоркській товарній біржі (NYMEX) на $1,2 (1,36%), до $86,88 за барель. За попередню сесію контракт здешевшав на $0,29 (0,3%) – до $88,08 за барель.
За минулий тиждень котирування Brent зросли на 1,4%, WTI – на 1,2%. Обидві марки завершили у плюсі другий тиждень поспіль.
Ізраїль відкладе початок наземної військової операції у секторі Газа під тиском партнерів із США і Європи, щоб надати перемовникам більше часу для звільнення заручників, повідомляє Bloomberg.
«Нафта взяла паузу, і перемикання уваги на гуманітарну допомогу й звільнення заручників свідчить про те, що наземна операція може почекати, – зазначив ринковий стратег IG Asia Pte Йіп Джун Ронг. – Це може стримати ризики подальшої ескалації, принаймні на якийсь час».
Дані нафтосервісної компанії Baker Hughes показали, що за минулий тиждень кількість нафтових бурових установок, що діють в США, зросла на 1 і становила 502 одиниці. Кількість газових установок збільшилося також на 1, до 118.