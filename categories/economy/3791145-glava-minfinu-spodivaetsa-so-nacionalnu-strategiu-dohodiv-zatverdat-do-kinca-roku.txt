Міністерство фінансів України сподівається, що уряд затвердить Національну стратегію доходів на 2024 - 2030 роки вже до кінця 2023-го.

Про це поінформував міністр фінансів Сергій Марченко під час пресконференції в Медіацентрі Україна - Укрінформ на тему “Бюджет України під час війни: поточна ситуація, плани та прогнози на наступний рік”.
За словами міністра, документ уже розробили й найближчим часом подадуть на розгляд Кабінету Міністрів.
“Сподіваюся, до кінця року уряд підтримає Національну стратегію доходів, і ми почнемо імплементацію цього документа вже починаючи з 2024-го”, - сказав урядовець.
Він нагадав, що суттєве посилення доходної частини бюджету передбачене програмою співпраці України з Міжнародним валютним фондом. Один із кроків на цьому шляху - затвердження Національної стратегії доходів на 2024 - 2030 роки, яка, поміж іншого, передбачатиме дієві адміністративні заходи, формування політики у цій галузі та посилення таких органів, як Податкова і Митниця.
“Йдеться про наповнення їх професійними кадрами, підвищення мотивації співробітників, діджиталізацію процесів, забезпечення ризик-орієнтованих підходів, імплементацію європейського законодавства. Ми фактично змінюватимемо наші фіскальні органи та їхню роботу відповідно до європейських стандартів”, - деталізував Марченко.
Україна вже багато чого для цього зробила у сфері законодавства, додав він. Тепер залишається максимально адаптувати наші фіскальні органи до практики роботи відповідних підрозділів податкової і митниці країн Європейського Союзу.
Як повідомлялося, в березні 2023 року Кабінет Міністрів доручив Міністерству фінансів розпочати підготовку Національної стратегії доходів (НСД) на 2024 - 2030 роки. В урядовій ухвалі визначено етапи і терміни підготовки НСД, а також основні засади й завдання податкової політики в умовах воєнного часу та післявоєнного відновлення.
Підготовка такої стратегії була однією із трьох попередніх умов для затвердження радою директорів МВФ програми розширеного фінансування EFF дя України на 15,6 млрд дол. У Фонді не раз наголошували, що українська влада має зосередитися на посиленні спроможностей збирати власні доходи - як податкові, так і митні.