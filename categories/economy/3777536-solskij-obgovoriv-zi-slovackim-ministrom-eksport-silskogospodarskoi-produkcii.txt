Міністр аграрної політики та продовольства України Микола Сольський обговорив з міністром сільського господарства та розвитку села Словацької Республіки Йозефом Бірешем механізм ліцензування деяких видів української агропродукції.

Як передає Укрінформ, про це повідомляє пресслужба Мінагрополітики.
Зазначається, що міністри також обговорили питання співробітництва в аграрній галузі між Україною та Словаччиною.
Біреш запевнив у підтримці і сприянні українським аграріям. Він повідомив, що словацький уряд розглядає запропонований Україною план дій експорту української сільськогосподарської продукції. Зокрема, обговорюється технічна можливість впровадження механізму ліцензування.
Сольський подякував за підтримку, яку протягом двох років Словаччина надає Україні.
Міністри домовилися координувати ситуацію і зберігати конструктивні відносини між країнами.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
15 вересня Єврокомісія оголосила, що Євросоюз не продовжуватиме тимчасові обмеження щодо українського зернового експорту до п’яти сусідніх країн. Після цього Польща, Угорщина та Словаччина оголосили про рішення надалі одноосібно блокувати імпорт української агропродукції.
На зустрічі координаційної платформи, створеної під егідою Єврокомісії для вирішення проблеми експорту українського зерна до п’яти сусідніх країн ЄС, Україна представила план дій. Відповідно до плану Україна запровадила внутрішню процедуру верифікації експорту чотирьох культур (кукурудза, ріпак, соняшник, пшениця) до п'яти країн ЄС. Ця процедура передбачає видачу ліцензії від українського уряду протягом 30 днів з дня отримання заявки на експорт.