Україні терміново потрібна міжнародна підтримки задля розмінування сільськогосподарських земель.

Про це сказав заступник міністра аграрної політики та продовольства України з питань цифрового розвитку, цифрових трансформацій і цифровізації Денис Башлик під час обговорення гуманітарного розмінування та очищення сільськогосподарських земель від вибухонебезпечних предметів, передає Укрінформ із посиланням на пресслужбу відомства.
"Заміновані землі – справжній виклик для аграрного сектору, і тут час грає проти нас. Більшість ділянок наразі зазнали утворення вирв, ущільнення ґрунтів, поросли рослинністю, що ще більше ускладнює процес очищення. Нам терміново необхідне якісне обстеження потенційно забруднених територій, запровадження новітніх технологій, моніторингів, скринінгів, використання спецтехніки, дронів, безпілотних тракторів тощо і міжнародна підтримка", - заявив він.
Башлик зазначив, що лише за цих умов Україна зможе відновити звичні масштаби підприємницької діяльності, а українські агровиробники отримають можливість розпочати весняну сівбу.
Учасники обговорили ринок гуманітарного розмінування, розцінки та принципи його функціонування, реальні плани та виклики, які наразі стоять перед кожним аграрієм та холдингами.
Представники міністерств проаналізували реальні можливості державної підтримки, зокрема фінансові, озвучили всі можливі варіанти допомоги: співфінансування, часткове фінансування, спеціальні державні програми, тендери, кредитування, залучення до процесу банків та операторів, організацію навчання, створення ринку операторів тощо.
Зі свого боку, агровиробники поділилися власним досвідом і ризиками, з якими їм вже довелося зіштовхнутися у процесі розмінування.
Сторони домовилися опрацювати пропозиції щодо впровадження гуманітарного розмінування та найближчим часом повернутися до розробки практичних кроків.
Як повідомляв Укрінформ, Міністерство аграрної політики та продовольства сподівається, що до середини травня розчистять щонайменше 30-40% замінованих сільськогосподарських земель Миколаївської, Херсонської та Харківської областей.