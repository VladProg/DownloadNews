На Харківщині СТОВ «Агросвіт» (торгова марка «Агромол»), ферми якого знаходилися в селі Шестакове, внаслідок авіаударів та обстрілів зазнало збитків у понад мільярд гривень.

Як передає Укрінформ, про це виданню Latifundist повідомив головний агроном компанії Сергій Яценко.
«Прямі збитки – руйнування приміщень, техніки, загибель тварин – більше мільярда гривень», - сказав Яценко.
За його даними, до вторгнення підприємство мало три тисячі голів худоби, 12 сучасних корівників. Ферма давала 40 тонн молока на день. Підприємство обробляло понад 25 тис. га землі. Вирощували озиму пшеницю, соняшник та цукровий буряк для власного цукрового заводу в Чугуївському районі. Мали елеватор потужністю 110 тис. т одночасного зберігання.






На Харківщині підприємство «Агросвіт» унаслідок авіаударів та обстрілів зазнало збитків / Фото: Latifundist






















«Було класно. Працювали в задоволення. А тепер… Руїни. Техніка була найсучасніша», - говорить Яценко.
Чисельних авіаударів підприємство зазнало ще 28 лютого, тоді загинув працівник господарства. Якби перші бомби впали не на територію, жертв було б набагато більше.
«Робітники знаходилися в доїльній залі, коли почули, що на них падають снаряди. Вискочили на вулицю. Між бомбардуваннями був проміжок 2-3 хвилини, тож дехто встиг добігти до підвалу, який ми приготували ще 24 лютого, а дехто заліз під молоковози. На жаль, 21-річний працівник був смертельно поранений. Після того, як працівники вийшли з укриття, ферми вже не було», - розповів головний агроном.
Потім війська рф завдавали постійних артилерійських обстрілів.
Тих корів, які зазнали поранень, довелося зарізати. М'ясо роздавали місцевим мешканцям та возили жителям Харкова. Якщо це вдавалося дуже швидко організувати, бо не раз росіяни приїжджали і забирали м'ясо або змушували різати худобу для них.
За словами Яценка, загарбників дивувало, що у величезній майстерні підприємства були опалення та душ: співробітники їм пояснювали, що він для того, щоб митися після роботи.
У травні, коли село звільнили, тисячу вцілілих корів вивезли в господарство на Полтавщині, яке погодилося забрати тварин.
Як повідомлялося, минулого року СТОВ «Агросвіт» проводило фестиваль Agromol Fest, який відвідало більше тисячі людей. Також креативні працівники компанії записали жартівливий переспів пісні гурту Gо_A «Шум», який на Ютубі переглянуло більше пів мільйона користувачів.
Харків’янам підприємство відоме під торговою маркою «Агромол», фірмові кіоски працювали практично по всьому місту.
Сировинною базою для виробництва молочної продукції слугували сучасні ферми у с. Шестакове (колишній Вовчанський район) і с. Підсереднє (колишній Великобурлуцький район). Ці території були захоплені в перші дні повномасштабного вторгнення.