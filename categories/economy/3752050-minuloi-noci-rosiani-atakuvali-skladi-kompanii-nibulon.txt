Минулої ночі росіяни атакували склади миколаївської компанії "Нібулон", є пошкодження.

Про це повідомляє пресслужба компанії у Фейсбуці, передає Укрінформ.
«В ніч на 23 серпня 2023 року «Бессарабська» філія «НІБУЛОНу» зазнала атаки з боку РФ. Сталися незначні пошкодження складських приміщень. Завдяки комплексу заходів безпеки, запроваджених на підприємстві, люди не постраждали. Всі співробітники філії мали змогу переховуватися у спеціально облаштованих бомбосховищах», - йдеться у повідомленні.
Зазначається, що наразі підприємство працює в штатному режимі. Робочі процеси повністю поновлено.
Як повідомлялося, за підсумками маркетингового року сезону 2022/2023 «НІБУЛОН» поставив 340 тис. тонн пшениці до нужденних країн Африки – Джибуті, Ємену, Сомалі тощо.