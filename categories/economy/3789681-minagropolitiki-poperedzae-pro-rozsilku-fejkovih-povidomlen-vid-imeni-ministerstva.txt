Міністерство аграрної політики та продовольства України попереджає про розсилку фейкових повідомлень від імені міністерства на електронні пошти українців.

Як передає Укрінформ, про це повідомляє пресслужба Мінагрополітики у Фейсбуці.
"Окрім постійних хакерських атак на сайти, поштові скриньки та соцмережі міністерства, тепер вони придумали ділитися своїми рецептами. На пошти наших читачів масово посипалися листи з «рекомендаціями» їсти колорадських жуків і тому подібна дичина", - йдеться у повідомленні.
Зазначається, що таким чином росіяни мають намір переконати українців, що в країні голод.
У міністерстві наголошують, що в Україні їжі вистачає.
Як повідомляв Укрінформ, Центр стратегічних комунікацій та інформаційної безпеки при Міністерстві культури та інформаційної політики запустив Телеграм-бот, який допоможе знешкоджувати ворожі фейки.