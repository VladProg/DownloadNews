Ощадбанк надаватиме українським підприємцям банківські кредити в поєднанні з грантовими коштами від уряду Німеччини.

Як передає Укрінформ, про це повідомляє пресслужба банку.
Зазначається, що у Львові 15 грудня було підписано Меморандум про співпрацю у фінансуванні підприємств мікро-, малого та середнього бізнесу в межах програми міжнародної технічної допомоги «Застосування та імплементація Угоди про асоціацію між ЄС та Україною у сфері торгівлі».
«Ця програма є ще одним інструментом підтримки підприємців – клієнтів Ощадбанку під час повномасштабної війни. Застосування грантового компонента робить кредити нашого банку для бізнесу більш доступними, що дуже важливо в нинішні непрості часи», – прокоментував голова правління Ощадбанку Сергій Наумов.
Унікальність грантової програми в тому, що вона дасть підприємцям – клієнтам Ощадбанку можливість отримувати гранти від уряду Німеччини.
Реалізовуватиме ініціативу німецька урядова компанія GIZ у партнерстві з German Sparkassenstiftung, Фондом розвитку підприємництва та Ощадбанком.
Загальний бюджет ініціативи становитиме 2,4 млн євро, з них 1,3 млн євро - початкова сума, доступна для грантів.
Як пояснили в банку, підприємцям будуть надавати банківські кредити в поєднанні з грантовими коштами, які становитимуть до 30% суми проєкту.
Програма має також навчальну складову: німецькі консультанти проводитимуть тренінги з розвитку підприємницьких та управлінських навичок клієнтів Ощадбанку.
Як повідомляв Укрінформ, проєкт "Німецько-українська співпраця в галузі органічного сільського господарства" та "Фонд майбутнього" надали 560 тис. євро допомоги для 170 українських виробників органічної продукції та організацій сектору, що постраждали від війни.