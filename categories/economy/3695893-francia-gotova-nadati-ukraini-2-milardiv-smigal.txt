Франція готова надати Україні 2 млрд євро в межах довготермінової програми, частина з цих коштів буде спрямована на відновлення нашої держави.

Про це Прем’єр-міністр України Денис Шмигаль написав у Твіттері за результатами зустрічі у Вашингтоні з міністром економіки, фінансів, промислового та цифрового суверенітету Франції Бруно Ле Мером, передає Укрінформ.
«Провів розмову із Бруно Ле Мером на полях Spring Meetings. Франція готова надати Україні 2 млрд євро в межах довготермінової програми. Частина коштів буде спрямована на відновлення», - зазначив Шмигаль.
Він подякував Франції за підтримку.
Як повідомляв Укрінформ, Прем’єр-міністр на полях Spring Meetings у Вашингтоні також провів зустріч із директором-розпорядником МВФ Крісталіною Георгієвою. Сторони обговорили реалізацію реформ та подальший рух до відновлення і розвитку. Також Шмигаль обговорив ключові питання відбудови України із заступником радника президента США з нацбезпеки у питаннях міжнародної економіки, співголовою Координаційної платформи донорів України Майком Пайлом.