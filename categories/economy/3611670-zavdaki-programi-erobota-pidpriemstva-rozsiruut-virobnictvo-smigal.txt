Підприємства завдяки програмі "єРобота" можуть розширювати свої виробництва.

Про це написав Прем'єр-міністр Денис Шмигаль у Телеграмі, передає Укрінформ.
"Сьогодні на Буковині відвідали завод однієї з компаній, яка виграла 8 млн грн гранту від держави за напрямком «Новий рівень». Ці кошти підприємство використає для закупівлі спеціального обладнання, яке допоможе закрити весь цикл виробництва готової продукції", - зазначив Шмигаль.
Він додав, що закупівля спецобладнання дасть змогу зменшити собівартість виробництва та менше залежати від імпорту, а також створити нові робочі місця.

Глава уряду нагадав, що сьогодні офіційно запустили сайт програми "єРобота", і закликав громадян і бізнес подавати заявки на безповоротні гранти, щоб "започаткувати або розширити свою справу, створювати робочі місця та підтримувати економіку України".
Як повідомлялося, в Україні почав працювати офіційний сайт проєкту "єРобота", де кожен охочий може отримати повну інформацію про умови надання грантів для старту або розвитку власної справи. Отримувачам грантів вже перераховано понад 201,8 млн грн.