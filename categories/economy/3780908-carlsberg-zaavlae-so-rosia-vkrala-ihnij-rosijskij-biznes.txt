Пивна компанія Carlsberg розірвала всі зв'язки зі своїм російським бізнесом і відмовляється укладати угоду з російським урядом, щоб не робити захоплення активів Москвою легітимним, заявив у вівторок новий генеральний директор пивоварної компанії.

Про це повідомляє CNN, передає Укрінформ.
Данська група з минулого року намагалася продати свою дочірню компанію "Балтика" в Росії, як це зробили інші західні компанії, які залишили країну після вторгнення Росії в Україну.
Однак після того, як у червні Carlsberg оголосила, що знайшла покупця на свій бізнес у Росії, наступного місяця президент Путін наказав тимчасово вилучити частку Carlsberg у місцевому пивоварінні.
"Неможливо оминути той факт, що вони вкрали наш бізнес в Росії, і ми не збираємося допомагати їм узаконити це", - сказав Якоб Ааруп-Андерсен, який обійняв посаду генерального директора компанії у вересні.
Ааруп-Андерсен заявив, що через обмежену комунікацію з керівництвом "Балтики" і російською владою з липня, Carlsberg не зміг знайти прийнятного рішення щодо ситуації, яка склалася.
"Ми не збираємося укладати угоду з російським урядом, яка якимось чином виправдовує незаконне захоплення нашого бізнесу", - сказав він журналістам після квартального звіту про прибутки компанії.
Раніше цього місяця Carlsberg розірвав ліцензійні угоди на свої бренди в Росії, які дозволяли "Балтиці" виробляти і продавати всю продукцію Carlsberg в країні.
"Коли у цих ліцензій закінчиться пільговий період, їм більше не дозволять виробляти жодну нашу продукцію. Звичайно, я не можу гарантувати, що це станеться, але ми на це розраховуємо", - сказав Ааруп-Андерсен.
Carlsberg має вісім пивоварних заводів і близько 8 400 співробітників у Росії, а торік компанія списала 9,9 мільярда данських крон (1,41 мільярда доларів США) на "Балтику".
Як повідомляв Укрінформ, компанія Carlsberg розірвала ліцензійні угоди у РФ після рішення Москви на початку цього року взяти під свій контроль пивоварні заводи данської групи в Росії.
Фото: Andrey Rudakov/Bloomberg/Getty Images