Фонд гарантування вкладів фізичних осіб із 10 жовтня розпочинає ліквідацію АТ «Банк Січ».

Як передає Укрінформ, про це повідомляє пресслужба Фонду гарантування.
"У ході відкритого конкурсу з виведення з ринку АТ «Банк Січ» не надійшло конкурсних пропозицій від потенційних інвесторів. Фонд розпочинає ліквідацію банку з 10 жовтня 2022 року", - йдеться в повідомленні.
Фонд оголосив конкурс 11 серпня 2022 р. Декілька потенційних претендентів виявили інтерес до участі у виведенні з ринку АТ «Банк Січ» та були допущені до конкурсу. З огляду на значну зацікавленість ринку, а також враховуючи переваги способів виведення, відмінних від ліквідації банку, Фонд неодноразово продовжував строки подання конкурсних пропозицій та прийняв необхідні рішення для максимального спрощення доступу зацікавлених осіб до інформації про банк, проте жоден з них зрештою не надав конкурсних пропозицій.
Відтак, після того як підійшли до завершення відведені законодавством строки здійснення тимчасової адміністрації, єдиним можливим способом виведення банку з ринку залишилась ліквідація банку. Тому виконавча дирекція Фонду визнала конкурс таким, що не відбувся.
Як повідомлялося, Національний банк 9 серпня відніс АТ "Банк Січ" до категорії неплатоспроможних через невиконання зобов'язань перед НБУ.