Колегія суддів Вищого антикорупційного суду задовольнила адміністративний позов Міністерства юстиції України, поданий стосовно колишнього президента Віктора Януковича та наближених до нього осіб.

Про це поінформувала пресслужба ВАКС, передає Укрінформ.
Суд обрав цим особам санкцію, передбачену п. 1-1 ч. 1 ст. 4 Закону України «Про санкції».
«Так, ВАКС стягнув у дохід держави рухоме, нерухоме майно та кошти, а саме – Центр відпочинку та здоров’я та житловий будинок (площею 825,8 кв.м), що знаходяться у с. Нові Петрівці (Вишгородський район, Київська область), декілька машиномісць у підземному паркінгу, квартиру, будинок, судно марки “Бриг”, 100% частки у статутному капіталі ТОВ “Танталіт”, а також у ТОВ “Дом Лєсніка”, грошові кошти у сумі 31 047 676,73 грн та 84 964,60 доларів», - уточнюється у повідомленні.
Окрім того, у однієї з осіб було конфісковано 537 історико-культурних та матеріальних цінностей, творів мистецтва (картини, антикварні меблі тощо), оціночна вартість яких складає понад 18 мільйонів 778 тисяч євро.
Апеляційна скарга на це рішення суду може бути подана до Апеляційної палати ВАКС упродовж 5 днів з дня проголошення рішення.
Як повідомлялося, 16 листопада у Мін’юсті поінформували, що Міністерство юстиції подає позов до Вищого антикорупційного суду про стягнення в дохід держави активів колишнього президента України Віктора Януковича.