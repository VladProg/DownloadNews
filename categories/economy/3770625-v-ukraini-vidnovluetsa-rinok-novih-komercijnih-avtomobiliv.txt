У вересні 2023 року в Україні було зареєстровано 1 012 нових комерційних автомобілів, що на 6% більше показника серпня і на 65% перевищило кількість реалізованих авто у вересні 2022 року.

Про це повідомила Асоціація автовиробників України (Укравтопром) у Телеграмі, передає Укрінформ.
«Упродовж минулого місяця на українському ринку нових комерційних автомобілів (вантажні та спец.) було реалізовано 1012 авто. Це на 6% більше, ніж у серпні», - йдеться в повідомленні.
В асоціації зазначають, що порівняно з торішнім вереснем реєстрації нових комерційних авто збільшилися на 65%.
Водночас відставання від показника вересня 2021 року в цьому сегменті автомобільного ринку становить майже 29%.
У п’ятірку за кількістю проданих минулого місяця автомобілів увійшли Renault - 214 од., Scania - 106 од., Ford - 98 од., Peugeot - 79 од. та Volkswagen - 61 од.
Загалом за 9 місяців 2023 року український парк вантажних та спецавтомобілів поповнили 8 132 нові машини, що на 65% більше, ніж за аналогічний період минулого року.
Як повідомлялося, вУкраїні у вересні 2023 року зареєстрували 5,7 тис. нових легкових автомобілів, це на 67% більше, ніж роком раніше.
Фото ілюстративне