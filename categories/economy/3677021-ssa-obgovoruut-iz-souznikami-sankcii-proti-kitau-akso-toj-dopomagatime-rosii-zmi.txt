Сполучені Штати обговорюють з близькими союзниками можливості запровадження санкцій проти Китаю, якщо Пекін надасть військову підтримку росії у її війні в Україні.

Про це повідомило в середу агентство Reuters із посиланням на чотири офіційних представники в адміністрації, а також інші джерела, передає Укрінформ.
«Консультації, які поки перебувають на попередній стадії, мають на меті заручитися підтримкою низки країн, особливо тих, що входять до Групи семи (G7), з метою координації будь-яких потенційних обмежень»,- зазначає видання.
Які саме санкції запропонує Вашингтон, поки не інформується. Зазначається, що це є предметом обговорень.
Як повідомляв Укрінформ, США та союзники впродовж останніх тижнів наголошували, що мають інформацію про готовність Китаю поставити росії летальну допомогу.
Пекін заперечує це. Водночас, і Білий дім, і Держдепартамент, і Пентагон наголосили, що КНР матиме серйозні наслідки, насамперед, економічного характеру, якщо піде на це.
Фото: АА