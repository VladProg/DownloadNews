Міністр енергетики України Герман Галущенко звернувся до МАГАТЕ, єврокомісара з питань енергетики Кадрі Сімсон, профільних міністрів держав G7 листами, в яких закликає до рішучих дій стосовно ядерної промисловості рф через її наміри “юридично закріпити” окупацію ЗАЕС.

Про це йдеться у зверненні Галущенка, яке поширила пресслужба Міністерства енергетики, передає Укрінформ.
"росатом та інші підконтрольні їм юридичні особи, підпадають під санкції в Україні. Ми закликаємо всі держави також зробити такий крок, щоб зупинити незаконну діяльність цієї компанії. Ми звертаємось до наших міжнародних партнерів, в тому числі ЄС та держав, що в нього входять, включити представників російської атомної промисловості до наступного пакета санкцій”, – йдеться у зверненні.
У листах вказано, що дії росії, зокрема, указ путіна створити окрему юридичну особу для нібито експлуатації Запорізької АЕС, є грубим порушенням міжнародного права та основних принципів ядерної безпеки, захисту та гарантій.
Намагаючись взяти під контроль Запорізьку АЕС, росія викрадає ядерні та радіоактивні матеріали, які містяться на території електростанції. Такі дії рф повністю підривають зусилля МАГАТЕ щодо стабілізації ситуації навколо електростанції.
"російська федерація як країна, що вдається до ядерного тероризму, має бути повністю позбавлена привілеїв і прав членства в МАГАТЕ відповідно до статуту організації. Ми закликаємо міжнародне співтовариство, включаючи МАГАТЕ, не вдаватися до кроків (це стосується й обміну інформацією та технологіями), які так чи інакше могли б легітимізувати незаконну присутність російського військового чи цивільного персоналу на об’єкті”, – вказано в зверненні міністра.
«Україна захищає свою територію та бореться за незалежність відповідно до міжнародно визнаних принципів Статуту ООН. Згідно з чинними конвенціями з ядерної безпеки Україна несе повну відповідальність за свої ядерні об'єкти. НАЕК «Енергоатом» є єдиним ліцензіатом на експлуатацію ядерних установок, що розташовані на території України. Встановлення будь-яких інших правил має визнаватися міжнародним співтовариством як серйозне порушення міжнародного права», - наголошується в листах.
Як повідомлялося, 5 жовтня путін підписав указ, в якому доручив уряду рф «прийняти у федеральну власність об'єкти використання атомної енергії» Запорізької АЕС.
ЗАЕС, найбільша атомна станція в Європі, з 4 березня захоплена російськими військовими. З цього часу загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, викликаючи відключення енергоблоків та звинувачуючи у цьому ЗСУ.
З початку вересня на ЗАЕС на постійній основі перебувають два інспектори МАГАТЕ. Наразі електростанція не виробляє електроенергію, всі блоки переведені в режим "холодної зупинки".
Фото: mev.gov.ua