На сайті Агентства відновлення запрацювала інтерактивна мапа публічних закупівель, які проводять регіональні Служби відновлення щодо обʼєктів відбудови.

Як передає Укрінформ, про це повідомляє Державне агентство відновлення та розвитку інфраструктури України у Фейсбуці.
Зокрема, йдеться по капітальні ремонти, реконструкцію, нове будівництво та проєктування в регіонах, де цього року розпочинаються відновлення після наслідків збройної агресії Росії.
«Агентство переглядає пріоритети обʼєктів відбудови. Першочерговими будуть відновлення у напрямках воєнної логістики, критичної інфраструктури, експортної інфраструктури – забезпечення логістики до кордонів та пункти пропуску. Також це будівництво захисних споруд енергетичних обʼєктів, будівництво магістрального водогону в Дніпропетровській області та відновлення житлових будинків», - сказав голова Агентства відновлення Мустафа Найєм.
В Агентстві також нагадали, що відомство розробило уніфіковані кваліфікаційні вимоги до учасників, які підготовлені у рамках співробітництва з UNODC Programme Office in Ukraine Open Contracting та USAID_ВзаємоДія на основі практики Антимонопольного комітету та відкритих консультацій з учасниками ринку.
«Ми відкрито комунікуємо з ринком та запрошуємо компані долучатися до реалізації проєктів відновлення у постраждалих від війни регіонах»,- підкреслили в Агентстві.
Як повідомлялось, Кабінет Міністрів змінив правила проведення публічних закупівель під час дії воєнного стану і тепер замовник має обґрунтовувати необхідність закупівель на суму понад 50 тис. грн.