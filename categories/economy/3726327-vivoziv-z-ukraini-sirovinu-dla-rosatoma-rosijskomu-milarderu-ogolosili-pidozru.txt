Служба безпеки України задокументувала злочинну діяльність російського мільярдера Сергія Кабаргіна, який причетний до фінансування збройної агресії РФ проти України.

Як передає Укрінформ, про це СБУ повідомляє у Телеграмі.
З початку повномасштабного вторгнення він реалізував «схему», яка дозволила йому перерахувати до російського бюджету мільярди рублів.
Для цього росіянин використовував підконтрольне в Україні АТ «Кіровоградське рудоуправління», де видобувають рідкісні породи глини, у тому числі вогнетривкої класифікації.

Ця сировина є необхідною складовою для будівництва і ремонту технологічних приміщень на потенційно небезпечних об’єктах промисловості та енергетичної галузі.
За вказівкою Кабаргіна гірські породи з українського підприємства постачали нібито до третіх компаній, хоча насправді вони потрапляли до бізнес-структур «Росатома» і «Лукойла».
Фігурант здійснював поставки через власну компанію в Росії – «Боровичский комбинат огнеупоров».
Крім того, значну кількість будматеріалів, виготовлених на цьому підприємстві з української сировини, Кабаргін відправляв російським військам на фронт для будівництва укріпрайонів.
На підставі зібраних доказів слідчі СБУ повідомили російському мільярдеру про підозру за ч. 4 ст. 110-2 Кримінального кодексу України (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України).

Оскільки фігурант перебуває на території РФ, тривають комплексні заходи для притягнення його до відповідальності за злочини проти України.
У СБУ нагадали, що у вересні 2022 року, накладено арешт на корпоративні права і майно російських акціонерів у структурі власності АТ «Кіровоградське рудоуправління» на 500 млн грн.

За інформацією Офісу генерального прокурора, підозрюваний є бенефіціарним власником АТ «Кіровоградське рудоуправління», яке спеціалізувалося на видобутку та переробці рідкісної породи вогнетривкої глини. Підприємство мало сталі фінансово-господарські зв’язки зі структурами держави-агресора.

Російський бізнесмен входить до складу акціонерів та директорів найпотужніших підприємств росії, що виконують замовлення військово-промислового комплексу ворога та його силових структур.
Підприємства сплачують мільярдні суми податків та інших обов’язкових платежів як до бюджету країни-агресора, так і до позабюджетних фондів. Кошти спрямовуються на потреби Збройних сил РФ, а також фінансування незаконних збройних формувань, що задіяні у російській агресії проти України.

Як повідомляв Укрінформ, СБУ повідомила про підозру російському олігарху Михайлу Шелкову, який постачав до Російської Федерації українську титанову сировину для виробництва ракет «Калібр».