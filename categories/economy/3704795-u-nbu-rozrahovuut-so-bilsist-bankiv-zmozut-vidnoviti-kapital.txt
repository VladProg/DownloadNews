Результат роботи банківської системи дає Національному банку підстави розраховувати на те, що банки зможуть відновити капітал за рахунок поточної діяльності.

Як передає Укрінформ, на цьому наголосила перший заступник голови НБУ Катерина Рожкова у колонці ЕП.
«Розраховуємо, що більшість банків зможуть відновити капітал за рахунок поточної діяльності. Фінансовий результат за минулий рік (що становив майже 23 млрд грн) і за перший квартал цього року (34 млрд грн) додає нам впевненості, що банки зможуть це зробити», - зазначила Рожкова.
За її словами, важливим елементом відновлення капіталу стане зниження кредитних ризиків або врегулювання воєнних NPL (непрацюючих кредитів). Для кредитів, що мають перспективи повернення, банки можуть провести реструктуризацію – запропонувати позичальнику комфортніший графік повернення.
Натомість позичальникам, які через війну втратили застави і виробничі потужності, доцільно вже зараз запропонувати повне або часткове припинення нарахування відсотків, вважає Рожкова.
«Доведеться визнати збитки, щоб у перспективі стягнути їх з країни-агресора. Це тривалий процес, який може розтягнутися на роки. Але потрібний чіткий план дій, а оцінка стійкості допоможе в його розробленні. У кінцевому підсумку оцінка стійкості дасть змогу спрогнозувати повернення до звичайного, "мирного" банківського регулювання і подальшої імплементації регуляторних вимог Євросоюзу», - підкреслила Рожкова.
Вона висловила сподівання, що з поліпшенням ситуації в економіці буде відновлено і традиційну AQR (оцінку якості активів) із залученням незалежних експертів та провідної світової практики.
“Нацбанк вже активно працює в цьому напрямі разом із міжнародними партнерами, у тому числі з МВФ. Оцінка стійкості 2023 року – вагомий, але лише перший крок у цьому напрямі», - додала заступник голови НБУ.
Як повідомлялося, для визначення реального стану банківського сектору Національний банк розпочинає оцінку стійкості банків та банківської системи.