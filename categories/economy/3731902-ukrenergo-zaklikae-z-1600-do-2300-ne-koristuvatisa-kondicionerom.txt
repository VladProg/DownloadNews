НЕК «Укренерго» рекомендує українцям зменшити споживання у пікові години, адже в частина енергетичних об’єктів перебуває в ремонті.

Про це повідомляє Укрінформ із посиланням на пресслужбу компанії у Телеграмі.
​​«У будинках активно гудуть кондиціонери, а на моніторах диспетчерів Укренерго стрімко росте показник споживання. Станом на 16:00 ми вже перетнули поріг вечірнього максимуму споживання за вчорашню добу. Щоб забезпечити такий різкий злет попиту, має зрости виробництво електроенергії. Але можливості електростанцій зараз обмежені», - йдеться в повідомленні.
Зазначається, що багато енергоблоків теплових та гідроелектростанцій не працюють через пошкодження або зупинені для проведення ремонтів. Також на кількох атомних енергоблоках тривають планові ремонти, необхідні для їх активної експлуатації взимку.
В Укренерго переконані, що кожен українець може допомогти енергетикам просто зараз, зменшивши споживання.
Для цього необхідно у вечірні години (з 16:00 до 23:00) намагатись не використовувати кондиціонер, або використовувати його в енергоефективному режимі, не охолоджуючи кімнату нижче 23˚C. Також за можливості варто зменшити з 16:00 до 23:00 користування електрочайником та праскою.
Крім того, слід перенести використання потужних пристроїв (пральної машини, бойлера) на нічний час, використовувати їх почергово, щоб розподілити навантаження;
Як повідомлялось, НЕК «Укренерго» активно продовжує відновлювати енергетичну інфраструктуру, пошкоджену внаслідок російських обстрілів. Компанія вже виконала близько 50-60% від запланованого обсягу робіт на власних мережах.