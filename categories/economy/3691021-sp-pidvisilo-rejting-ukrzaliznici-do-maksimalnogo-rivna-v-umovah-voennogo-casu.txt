Міжнародне рейтингове агентство S&P Global Ratings підвищило рейтинг АТ «Укрзалізниця» до рівня ССС+.

Про це повідомляє пресслужба УЗ, передає Укрінформ.
Агентством S&P Global Ratings присвоєно рейтинг Укрзалізниці на рівні суверену, що є максимально можливим результатом у поточних умовах воєнного часу.
«Підвищенню рейтингу сприяло нещодавнє завершення реструктуризації боргу в розмірі 894,9 млн доларів США. Завдяки цій угоді та іншим проєктам з міжнародними партнерами усунуто тиск на ліквідність компанії, а її договірні виплати заборгованості у 2023-2024 роках скоротиться більш ніж на 90%», - йдеться в повідомленні.
В УЗ зауважили, що агентство також відзначило успішне репрофілювання з ЄБРР для потреб ліквідності кредитної лінії на суму 150 млн євро та списання боргів російських банків відповідно до закону, який набув чинності в серпні 2022 року.
Як повідомлялось, 10 березня 2023 року Standard & Poor’s підтвердило довго- та короткостроковий суверенний кредитний рейтинг України в іноземній валюті до рівня «ССС+/С» з «SD/SD» та підтвердило довго- та короткостроковий суверенний кредитний рейтинг України в національній валюті на рівні «ССС+/C». Прогноз «стабільний».