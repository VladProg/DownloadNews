Майже за два тижні до набуття чинності ембарго ЄС щодо перевезення нафти морським шляхом росія вже втратила понад 90% свого ринку в північних країнах блоку, які раніше були опорою поставок із балтійських та арктичних терміналів.

Як передає Укрінформ, про це повідомляє Bloomberg.
Протягом чотирьох тижнів до 18 листопада росія відправляла лише 95 000 барелів на день до Роттердама — єдиного європейського пункту призначення для морських поставок за межі Середземноморського/Чорноморського басейну.
Це менше порівняно з понад 1,2 млн барелів на день, які відправлялися до портів регіону щодня ще на початку лютого.
Такі держави, як Литва, Франція та Німеччина припинили такий імпорт кілька місяців тому, тоді як Польща наслідувала їх приклад вже у вересні.
Три чверті сирої нафти, що завантажується в російські балтійські порти, тепер спрямовується до Азії, а індійські нафтопереробники розкуповують барелі, щоб скористатися пільговим періодом, запропонованим США та Великою Британією, який, як очікується, прийме ЄС.
Це звільнить від санкцій вантажі, завантажені до набуття чинності нафтового ембарго 5 грудня, якщо вони будуть доставлені до 19 січня.
Як повідомляв Укрінформ, країни Групи семи (G7) мають намір оголосити, на якому рівні вони встановлять максимальну ціну на російську сиру нафту, наступної середи, 23 листопада.
Санкції Європейського Союзу проти російської нафти та нафтопродуктів, які набудуть чинності 5 грудня та 5 лютого відповідно, приведуть до значного скорочення видобутку нафти в рф.
Фото: Peter Boer/Bloomberg