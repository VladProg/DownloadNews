Працівники Державного бюро розслідувань затримали власників та топменеджмент концерну, який забезпечував продукцією російський військо-промисловий комплекс після вторгнення Російської Федерації в Україну.

Як передає Укрінформ, про це повідомляє ДБР.
"Працівники ДБР затримали власників та топменеджмент концерну, який забезпечував продукцією російський ВПК навіть після вторгнення. У тому числі – організатора злочинної схеми, колишнього народного депутата, члена Партії регіонів. З 24 лютого 2022 року ділки поставили до рф комплектуючих щонайменше на понад 160 млн грн", - ідеться у повідомленні.






ДБР заблокувало роботу концерну, що вивозив продукцію для російського ВПК/Фото: dbr.gov.ua/





































Діяльність самого концерну було заблоковано у листопаді 2022 року.
Слідчі та оперативні працівники ДБР та прокурори Офісу генерального прокурора проводять понад 30 обшуків.
Зокрема у колишнього нардепа знайдено книги, які звеличують Росію та пропагують її імперські наративи, російські відзнаки.
У деяких підозрюваних були знайдені паспорти РФ, договори з Російською Федерацією.
Як нагадали у ДБР, документування протиправної діяльності злочинної організації під керівництвом колишнього народного депутата України триває близького одного року.
За результатами проведеного розслідування слідчі ДБР встановили, що до складу злочинної організації увійшло щонайменше 14 осіб, з-поміж близьких родичів екснардепа, менеджменту промислово-інноваційної групи компаній та громадян РФ.
Наприкінці листопада 2022 року працівники ДБР викрили та блокували міжнародний канал постачання комплектуючих для військово-промислового комплексу та об'єктів критичної інфраструктури РФ.
Бюро також унеможливило участь зрадників-колаборантів, колишніх представників однієї з проросійських партій, у тендерних процедурах силових відомств агресора.
“Це — одна з наймасштабніших реалізацій ДБР у низці багатьох інших успішних операцій за цим напрямком”, - зазначили у бюро.

Встановлено, що промислово-інноваційна група компаній родини колишнього народного депутата з 2014 року забезпечувала держпідприємства РФ. високоефективними вузлами, агрегатами, деталями пневматичного обладнання.
Компресори й компресорні установки є комплектуючими частинами, що використовуються у складі бойових залізничних ракетних комплексах 15П961 “Молодець”, які знаходяться на бойовому чергуванні у складі ракетних військ стратегічного призначення у РФ.
Крім того, використовуються у складі спеціальних броньованих потягів, які призначені для ведення інженерної розвідки залізничних маршрутів, розмінування, бойової охорони та супроводження військових ешелонів РФ.
Таким чином, відправлена до країни-агресора продукція використовується у військовій сфері, а саме безпосередньо у військово-промисловому комплексі російської федерації, в тому числі на Донецькому та Запорізькому напрямках під час ведення агресивної війни проти України.
Концерн займав друге місце у постачанні товарів для російських компаній, експортуючи 95% виробленої в Україні продукції.
Після повномасштабного вторгнення РФ, власники продовжили співпрацю з агресором, налагодивши постачання через підконтрольні іноземні та російські фірми-прокладки. Саме ці компанії відправляли “замовлення” українському виробнику нібито для потреб третьої сторони.



Восьми особам повідомили про підозру у створенні злочинної організації та пособництві державі-агресору (ст. 255, ст. 111-2 Кримінального кодексу України).
Санкція статей передбачає покарання – позбавлення волі до 12 років позбавлення волі.
Іншим шести фігурантам, зокрема й громадянам РФ, буде повідомлено про підозру заочно та оголошено в розшук.
На даний час затримано шість осіб, вирішується питання щодо обрання їм запобіжного заходу. Вживаються заходи щодо затримання решти фігурантів.

Як повідомляв Укрінформ, ДБР заблокувало роботу українського концерну екснардепа, який продовжив забезпечувати російський ВПК навіть після повномасштабного вторгнення.