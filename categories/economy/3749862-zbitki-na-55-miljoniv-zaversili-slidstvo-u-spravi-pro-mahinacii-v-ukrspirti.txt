Спеціалізована антикорупційна прокуратура і Національне антикорупційне бюро завершили досудове розслідування злочинної схеми закупівель палива за завищеними цінами, викритої на державному підприємстві “Укрспирт”.

Як передає Укрінформ, про це САП повідомляє в Телеграмі.
“САП та НАБУ завершено досудове розслідування та відкрито стороні захисту матеріали кримінального провадження стосовно 7 учасників злочинної схеми реалізації на ДП “Укрспирт” за завищеними цінами палива, яке використовувалось для виготовлення спирту, внаслідок чого державному підприємству завдано збитки на суму понад 55 млн грн”, - ідеться в повідомленні.
У САП нагадали, що в травні цього року трьом службовим особам Укрспирту, двом підприємцям і двом бухгалтерам приватних товариств повідомили про підозру у вчиненні кримінального правопорушення, передбаченого ч. 5 ст. 191 Кримінального кодексу України.
Як повідомляв Укрінформ, на державному підприємстві Укрспирт викрили злочинну схему реалізації палива, що завдала понад 55 млн гривень збитків. Підозрюваними у справі проходять троє службовців держпідприємства, двоє підприємців і двоє бухгалтерів приватних товариств.
Встановлено, що службовці Укрспирту вступили у змову з представниками приватних суб’єктів господарювання та за винагороду здійснювали закупівлю котельного коксохімічного палива за завищеними цінами.
Фото: БЕБ