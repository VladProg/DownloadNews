Національний банк перерахує до Державного бюджету України найбільшу в своїй історії суму частини прибутку до розподілу – 71,87 млрд грн.

Як передає Укрінформ, про це повідомляє пресслужба НБУ.
Рада Національного банку України 24 квітня 2023 року затвердила Консолідований звіт про управління та Консолідовану фінансову звітність Національного банку України за 2022 рік.
Станом на 31 грудня 2022 року валюта балансу Національного банку становила 1 958,6 млрд грн (у 2021 році – 1 376,9 млрд грн). Основні складові активів Національного банку станом на кінець 2022 року: активи, які формують міжнародні резерви, найбільшу частку в яких складають (цінні папери нерезидентів, обсяг яких становить 695,5 млрд грн, кошти та депозити в іноземній валюті, обсяг яких – 241,5 млрд грн), цінні папери України – 757 млрд грн та кредити, надані банкам та іншим позичальниками – 40,8 млрд грн.
Зобов’язання Національного банку станом на 31 грудня 2022 року становлять 1 630 млрд грн, що складає 83% валюти балансу (пасивів).
Витрати Національного банку, пов’язані з виготовленням банкнот, монет та іншої продукції, адміністративні витрати, витрати на утримання персоналу в 2022 році склали 6,7 млрд грн (у 2021 році – 5,8 млрд грн).
Отже, за підсумками 2022 року прибуток до розподілу Національного банку становив 91 млрд грн. Ця сума традиційно, відповідно до Закону України "Про Національний банк України", частково буде спрямована до Державного бюджету України, а частково – в загальні резерви Національного банку.
"Національний банк перерахує до Державного бюджету найбільшу в своїй історії суму частини прибутку до розподілу – 71,87 млрд грн. Ці кошти стануть вагомим внеском в посилення обороноздатності нашої країни в умовах війни та наближатимуть Перемогу", – підкреслив голова Національного банку України Андрій Пишний.
Решта прибутку до розподілу – 19,2 млрд грн – згідно з вимогами Закону України "Про Національний банк України" буде спрямована на збільшення загальних резервів Національного банку, які повинні становити 10% від середньорічного обсягу грошово-кредитних зобов’язань Національного банку.
Як повідомляв Укрінформ, 25 лютого 2022 року Національний банк перерахував частину прибутку до розподілу в сумі 19 млрд грн до Державного бюджету України для фінансового забезпечення функціонування держави в умовах воєнного стану.