В енергосистемі України станом на 4 липня через негоду знеструмлювалися споживачі в 7 областях і вимикалася лінія електропередачі з Молдовою.

Про це Укрінформу повідомила пресслужба Міністерства енергетики.
"Через несприятливі погодні умови без світла тимчасово залишалися споживачі в Київській, Кіровоградській, Одеській, Чернігівській областях. Усі заживлені. Наразі ще залишаються знеструмленими 2 населених пункти в Сумській і 8 – у Черкаській областях. У Закарпатській області через негоду тимчасово знеструмлювалася лінія міждержавного з'єднання з Молдовою 110 кВ, усіх споживачів заживлено через резервні потужності", - йдеться у повідомленні.
Триває ворожий терор прифронтових та прикордонних з рф областей. У Донецькій області через обстріли залишилася без світла частина споживачів, знеструмлено шахту, ведуться відновлювальні роботи. Внаслідок попередніх обстрілів залишається без світла частина споживачів у Запорізькій, Сумській, Херсонській, Харківській, Чернігівській областях. Ремонтні бригади енергетиків працюють там, де це дозволяє безпекова ситуація.
У Міненерго зазначили, що електроенергії, яку виробляють українські електростанції, повністю достатньо для покриття потреб споживачів, дефіциту немає.
Рівень води у ставку-охолоджувачі на Запорізкій АЕС становить 16,56 м. Цього достатньо для забезпечення потреб станції, додали у профільному відомстві.