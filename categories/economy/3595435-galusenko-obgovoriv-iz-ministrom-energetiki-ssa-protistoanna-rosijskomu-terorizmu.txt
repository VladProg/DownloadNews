Міністр енергетики Герман Галущенко провів телефонну розмову із міністром енергетики США Дженніфер Гренголм, обговоривши протистояння російському тероризму в енергетиці.

Як передає Укрінформ, про це повідомляє Міністерство енергетики.
Під час розмови Галущенко наголосив, що масштабні російські атаки на енергетичні об’єкти по всій Україні практично безперервно продовжуються вже понад тиждень.
"Він підкреслив, що зараз як ніколи потрібна консолідація міжнародних зусиль для протистояння росії на енергетичному фронті та залучення допомоги для захисту і відновлення енергосектору України", - йдеться в повідомленні.
У свою чергу, Гренголм запевнила, що США продовжать надавати максимальну допомогу і підтримувати Україну на всіх рівнях, доки наша країна цього потребуватиме.
Як повідомлялося, вранці 17 жовтня росіяни завдали серію ударів по енергетичній інфраструктурі України. Масована атака продовжилася вранці у вівторок, 18 жовтня. Зокрема, були уражені енергетичні об'єкти у Житомирі, Дніпрі та Києві.
Вранці 10 жовтня росіяни обстріляли енергетичні об'єкти у Києві, на Львівщині, Вінниччині. Обстріли здійснюються як ракетами, так і безпілотниками іранського виробництва.
Фото: Міненерго