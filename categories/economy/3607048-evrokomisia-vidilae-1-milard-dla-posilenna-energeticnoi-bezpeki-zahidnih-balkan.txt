Президент Єврокомісії Урсула фон дер Ляєн оголосила сьогодні про виділення €1 мільярда для підтримки енергетичної безпеки країн Західних Балкан в умовах енергетичної кризи, що була спровокована агресією росії проти України.

Про це вона розповіла сьогодні у Берліні під час пресконференції за підсумками саміту Західних Балкан в рамках так званого Берлінського процесу.
«Безпрецедентна криза потребує безпрецедентних кроків та дій. Я рада оголосити, що Єврокомісія невдовзі представить суттєвий пакет з енергетичної підтримки. Для Західних Балкан він складатиме 1 мільярд євро в грантах», - зазначила Урсула фон дер Ляєн.
Вона уточнила, що ця допомога матиме дві головні частини. Перша частина у розмірі €500 мільйонів у грантах, буде використана як негайна фінансова допомога для шести країн Західних Балкан для підтримки найбільш вразливих домогосподарств та представників бізнесу в умовах енергетичної кризи. Ця бюджетна підтримка буде ухвалена у вже у грудні та буде доступною у січні наступного року.
Друга частина гранту у ще €500 мільйонів буде призначена для інвестицій в енергетичну інфраструктуру, зокрема, у взаємопоєднання електромереж, у взаємопоєднання газової інфраструктури, щоб забезпечити реальне енергетичне взаємопоєднання між країнами регіону між собою та з Європейським Союзом.
Президент Єврокомісії наголосила, що важливою метою таких інвестицій стане розвиток «зеленої» енергетики, відповідно до кліматичних цілей ЄС до 2050 року, а також попередніх показників щодо зменшення шкідливих викидів вже до 2030 року. Така робота дозволить зміцнити енергетичну незалежність та стійкість, отримати більше «чистої» енергії, підвищити енергоефективність та створити нові робочі місця.
За її словами, подолання наслідків енергетичної кризи у короткостроковій перспективі передбачає скоординовані заходи як для країн Балканського регіону, так і для усього ЄС, серед яких диверсифікація джерел постачання енергії, скорочення залежності від російського викопного пального, та утримання цін на енергію під контролем.
На додаток, країни регіону мають розробити заходи солідарності на випадок надзвичайної ситуації у сфері енергетики, включаючи гармонізацію національних планів з реагування на такі надзвичайні обставини, доступ до спільних сховищ енергоресурсів та можливість їх перерозподілу, за необхідністю, між країнами регіону.
Підвищенню енергетичної стійкості країн західних Балкан та стабілізації цін на енергію має слугувати також їх участь у платформі ЄС із спільної закупівлі енергоресурсів, зокрема, газу, що дозволить їм повною мірою скористатися об’єднаною купівельною спроможністю ЄС.
«Ми стикаємося із багатьма викликами, перш за все – із російською агресією проти України, що спричинила геополітичний зсув на нашому континенті. Але, що довше триває російська війна, то більш міцною є наша рішучість стояти поряд та вистояти. Ми знаємо, що наші інвестиції у Західні Балкани є важливими не лише для підтримки бізнес-середовища, вони також є інвестиціями у мир, стабільність та заможність всієї Європи», - додала Урсула фон дер Ляєн.
Як вже повідомлялося, ухвалений Євросоюзом економічний та інвестиційний план для Західних Балкан передбачає мобілізацію до €9 мільярдів у грантах та кредити на €20 мільярдів протягом наступних семи років. Ці гроші ЄС виділяє в рамках так званого Гарантійного фонду для Західних Балкан.
Як передбачається, ці кошти будуть спрямовані на проєкти «зеленої» та цифрової трансформації, на розвиток мобільності, стійкого енергопостачання, на підтримку приватного сектору та розвитку людського капіталу, що має скоротити різницю у соціально-економічному розвитку між країнами регіону Західних Балкан та рештою країн Європейського Союзу.