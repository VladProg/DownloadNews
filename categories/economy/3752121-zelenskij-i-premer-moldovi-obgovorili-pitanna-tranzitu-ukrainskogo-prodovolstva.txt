Президент України Володимир Зеленський і Прем’єр-міністр Молдови Дорін Речан обговорили питання транзиту українського продовольства територією Молдови та розбудови відповідної інфраструктури.

Як передає Укрінформ, про це повідомляє пресслужба Президента.
Зустріч Зеленського і Речана відбулась у межах проведення третього саміту міжнародної Кримської платформи у Києві.

Глава Української держави відзначив участь Речана у саміті та наголосив на високому рівні й інтенсивності двостороннього політичного діалогу.
«Дякую за візит і підтримку суверенітету й територіальної цілісності України», – наголосив Президент.

Зеленський і Речан обговорили питання розвитку транзиту українського продовольства територією Молдови і розбудови відповідної інфраструктури.
Співрозмовники наголосили, що інтеграція України та Молдови у Європейський Союз є спільною метою двох країн, і домовилися про координацію зусиль на цьому шляху.
Як повідомляв Укрінформ, у Києві розпочався третій Міжнародний саміт Кримської платформи, присвячений баченню України щодо майбутнього тимчасово окупованого Криму і питанням безпеки у Чорноморському регіоні.