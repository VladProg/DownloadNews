Задля спрощення подачі заяв на програму «Доступна іпотека» розробляється відповідна функція в «Дії».

Про це сказав Прем'єр-міністр Денис Шмигаль під час засідання уряду, повідомляє кореспондент Укрінформу.
Він нагадав, що програма стартує з 1 жовтня.
«Аби спростити весь процес подачі заявки на іпотеку, ми зробимо таку функцію в Дії. Зараз послуга перебуває в процесі розробки, але все буде так само зручно і просто. Заповнюєте заявку, обираєте житло, отримуєте відповідь банків, укладаєте договір на купівлю житла та договір на іпотеку», - сказав Шмигаль.
Прем'єр-міністр також повідомив, що сьогодні уряд приймає дві постанови, які, власне, дозволять запустити програму згідно з оновленими правилами. У Кабміні розраховують шляхом доступної іпотеки не лише забезпечити сотні тисяч українців власним житлом, а й зробити програму одним із драйверів відновлення економіки.
Як повідомлялося, з 1 жовтня запрацює програма доступної іпотеки для військовослужбовців, правоохоронців, медиків та педагогів. Згодом уряд планує розширити програму на інші категорії громадян.
Програма передбачає купівлю житла із мінімальним початковим внеском у розмірі 20% та кредитуванням на термін до 20 років. Процентна ставка становитиме 3% і залишатиметься фіксованою протягом усього строку кредиту.