Міністри аграрної політики і продовольства України Микола Сольський та сільського господарства Болгарії Явор Гечев погодили розблокування українських автівок на кордоні та їх розвантаження.

Як передає Укрінформ, про це повідомляє пресслужба Кабінету міністрів України.
«Відбулася зустріч двох міністрів: аграрної політики та продовольства України Миколи Сольського та сільського господарства Республіки Болгарія Явора Гечева. Сторони обговорили ситуацію, що склалася, домовилися дочекатися рішення Єврокомісії і потім продовжити переговори. Також міністри погодили розблокування автівок на кордоні та їх розвантаження», – йдеться у повідомленні.
Раніше, 19 квітня, уряд Болгарії запровадив тимчасову заборону на імпорт продуктів харчування з України, за винятком транзитних.
Як повідомлялося, у прикордонних з Україною країнах відбулися протести місцевих фермерів, які потерпають від напливу українського сільськогосподарського експорту та спричиненого зниження ринкових цін на сільськогосподарську продукцію. Уряди Польщі та Угорщини оголосили про запровадження заборони на імпорт українського зерна та інших сільськогосподарських продуктів, що викликало критичні зауваження з боку Європейської комісії, яка наполягає на пошуку спільної відповіді на існуючі проблеми в рамках ЄС.
Уряди п’яти країн ЄС – Польщі, Словаччини, Угорщини, Румунії й Болгарії – звернулися до Єврокомісії з листом, в якому міститься прохання вжити захисних заходів для обмеження сільськогосподарського імпорту з України, оскільки великий потік збіжжя та продуктів харчування, що потрапляє на ринок ЄС з України, призвів до падіння цін на таку продукцію. Це завдало шкоди фермерським господарствам, в першу чергу, в країнах, що межують з Україною.
Президент Єврокомісії Урсула фон дер Ляєн заявила, що сповна усвідомлює ситуацію в країнах, які межують з Україною, що склалася внаслідок великого імпорту української сільськогосподарської продукції, та запропонувала заходи реагування відповідно до правил спільного ринку ЄС.
Після початку російської агресії проти України та блокування Чорноморських морських портів, через які, зазвичай, здійснювався експорт сільськогосподарської продукції на світовий ринок, Євросоюз організував «коридори солідарності» на кордонах з Україною для спрямування частини її сільськогосподарського експорту на світовий ринок суходолом, з використанням автомобільного та залізничного транспорту, а також внутрішніх водних артерій.