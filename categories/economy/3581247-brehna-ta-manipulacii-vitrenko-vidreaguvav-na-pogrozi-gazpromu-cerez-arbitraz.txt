Погрози російського газового монополіста "газпром" через ініційований "Нафтогазом України" арбітраж є маніпулятивними й доводять, що газпром є інструментом незаконної агресивної війни рф.

На цьому наголосив голова правління Нафтогазу Юрій Вітренко у Фейсбуці, передає Укрінформ.
"Вчорашня заява газпрому з погрозами Нафтогазу санкціями через арбітраж є ще одним прикладом зневаги росіян до верховенства права. Вона вкотре доводить, що газпром є інструментом незаконної агресивної війни рф проти України. У своїй заяві газпром викривляє інформацію та маніпулює нею", - написав Вітренко.
Він нагадав, що Нафтогаз послався на форс-мажорні обставини у точці входу в українську ГТС "Сохранівка", оскільки вона контролюється збройними силами росії. Натомість газпрому запропонували збільшити транзит через точку входу «Суджа» без жодних додаткових витрат для російської сторони. Таким чином, Нафтогаз надав необхідні послуги, проте газпром відмовився ними скористатися.
"Всупереч твердженням газпрому, контракт не дає газпрому права виправдовувати невиконання своїх платіжних зобов’язань форс-мажорними обставинами, які зазначив Нафтогаз", - підкреслив Вітренко.
Він також зауважив, що російська компанія визнала право Нафтогазу звертатися до арбітражу у випадку виникнення спорів.
"Коли Нафтогаз реалізовує це право, це є звичайною реалізацією договірного права, а не «недружнім актом». Погроза газпрому про накладення російських санкцій проти законного використання Нафтогазом цього права вкотре доводить тісний зв’язок між газпромом та російською державою і ставить під загрозу весь міжнародний механізм мирного розв’язання спорів, учасником якого росія є відповідно до Нью-Йоркської конвенції 1958 року", - прокоментував очільник Нафтогазу.
газпром 27 вересня заявив, що відкидає всі вимоги Нафтогазу в арбітражі щодо плати за транзит "блакитного палива". Крім того, російський монополіст погрожує застосувати санкції проти НАК, якщо той не відмовиться від розгляду свого позову.
Як повідомлялося, НАК "Нафтогаз України" подала прохання про арбітраж до Міжнародного арбітражного суду при Міжнародній торгово-промисловій палаті в Парижі (Франція) щодо дій ПАТ «газпром» (рф). Предметом арбітражу буде плата послугу з організації транспортування природного газу територією України, яку газпром не сплатив вчасно та в повному обсязі.
Контракт на транзит між Нафтогазом, ОГТСУ та газпромом було підписано 30 грудня 2019 року. Документ передбачає транзит у 2020 році щонайменше 65 млрд кубометрів, у 2021 - 2024 роках – по 40 млрд кубометрів "блакитного палива". Оплата цих обсягів є гарантованою навіть у разі меншого прокачування через ГТС України.