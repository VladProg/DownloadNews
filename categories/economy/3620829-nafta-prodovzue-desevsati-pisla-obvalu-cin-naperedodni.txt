Ціни на нафту слабко знижуються в четвер, 24 листопада, після різкого падіння за підсумками торгів у середу на тлі перемовин про запровадження стелі цін на російську нафту.

Як передає Укрінформ, про це повідомляє enkorr.
Січневі ф'ючерси на Brent здешевшали на лондонській біржі ICE Futures на $0,29 (0,34%), до $85,12 за барель. У середу Brent здешевшала на $2,95 (3,3%), до $85,41 за барель.
Січневі ф'ючерси на WTI знизилися в ціні на Нью-Йоркській товарній біржі (NYMEX) на $0,21 (0,27%), до $77,73 за барель. За попередню сесію контракт здешевшав на $3,01 (3,7%), до $77,94 за барель.
США із країнами-союзниками планують домовитися про стелю цін на російську нафту не вище $70 за барель, повідомила раніше The Wall Street Journal із посиланням на джерела.
Очікувалося, що рішення може бути ухвалено вже в середу, проте країнам ЄС поки що не вдалося дійти єдиної позиції, повідомив Bloomberg. За даними агентства, Єврокомісія запропонувала рівень $65 за барель, проте Польща і країни Балтії вважали його занадто високим. У свою чергу, країни з потужною індустрією морських перевезень – Греція й Мальта – не хочуть цін нижчих за $70.
«Чим вища стеля цін, тим простіше буде покупцям з Індії й Китаю отримати доступ до транспортних, страхових та інших послуг з боку країн G7», – написали аналітики Mizuho.
Учасники ринку оцінюють також офіційні дані про запаси енергоносіїв у Сполучених Штатах, які вказали на різке зниження резервів нафти й збільшення запасів нафтопродуктів минулого тижня.
Комерційні запаси нафти в США минулого тижня зменшилися на 3,69 млн барелів, показали дані щотижневої доповіді Міністерства енергетики країни. Експерти очікували скорочення на 2,61 млн барелів.
Тим часом товарні запаси бензину зросли на 3,06 млн барелів, дистилятів – на 1,72 млн барелів. Аналітики чекали зростання першого показника на 1,15 млн барелів, другого – на 650 тис. барелів.