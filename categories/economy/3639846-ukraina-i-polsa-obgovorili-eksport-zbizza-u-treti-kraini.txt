Польща братиме участь в ініціативі Києва “Збіжжя з України”, в межах якої Україна планує організувати транспортування з України щонайменше 60 кораблів зі збіжжям до країн Азії та Африки.

Транзит українського збіжжя через територію РП обговорили міністр сільського господарства України Микола Сольський і віцепрем’єр-міністр, міністр сільського господарства і розвитку села Генрик Ковальчик, передає Укрінформ із посиланням на міністерство сільського господарства і розвитку села РП.
Як зазначається, під час онлайн-розмови, що відбулася між міністрами у четвер, міністр Сольський порушив питання транспортування збіжжя, яке перевозиться вантажівками через українсько-польський кордон.
Віцепрем’єр РП Ковальчик повідомив, що у зв’язку з порушеннями у торгівлі зерном технічного призначення було посилено нагляд за зерном, яке надходить до Польщі з України. Він підкреслив, що безперервна підтримка експорту зерна з України до ЄС "не може відбуватися без відповідного контролю, спрямованого на усунення загроз для польських сільгоспвиробників і споживачів”.
У цій ситуації міністр Сольський запропонував покращення ситуації, що полягає в розділенні транспортних засобів, які перевозять сільськогосподарську продукцію. Дискусії на цю тему триватимуть на експертному рівні.
Польський віцепрем’єр висловив задоволення з приводу здійснення українською стороною заходів у сфері визнання регіоналізації території Польщі щодо Африканської чуми свиней. Він також поінформував про роботу, яка проводиться з розробки проєкту транскордонного трубопроводу для транспортування рослинних олій з України до порту Гданськ.
Як повідомило польське міністерство, Україна є важливим партнером Польщі у сфері торгівлі сільськогосподарською продукцією. У період з січня по жовтень 2022 року Польща зафіксувала зростання експорту сільськогосподарської продукції на український ринок приблизно на 20% (з 652,1 млн євро до 785,6 млн євро). Польща експортувала до України, в основному, сир, корми для тварин, каву, воду, свинину.
Фото: ОПЗ