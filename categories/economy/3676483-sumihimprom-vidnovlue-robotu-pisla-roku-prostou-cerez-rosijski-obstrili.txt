Державне ПАТ “Сумихімпром” розпочало поетапне відновлення після вимушеного зупинення діяльності підприємства торік, що тривало майже пів року після потрапляння снарядів на територію заводу та пошкодження окремих об’єктів.

Про це повідомили на порталі Ukraine open for business, передає Укрінформ.
“Ми завершили відновлювальні роботи, капремонти і вже у квітні запускаємо базові цехи підприємства. Запрацює весь технологічний цикл”, – повідомив виконавчий директор підприємства Володимир Волков.
За його словами, планується завантажити у повному обсязі цехи з випуску мінеральних добрив, пігментів і сірчанокислотне виробництво.
“Уже у квітні наші потужності зможуть щомісяця виробляти 20-25 тис. тонн добрив на місяць із поетапним збільшенням обсягів до 35 тис. тонн на місяць, близько 1800 тонн двоокису титану і 35-40 тис. тонн сірчаної кислоти на місяць”, – сказав Волков.
Він зазначив, що на найближчі місяці вже сформовано значний пакет замовлень. А виробничий план передбачає випуск понад 200 тис. тонн складних добрив протягом пів року.


Керівник “Сумихімпром” уточнив, що виробнича програма добрив налаштована під попит українських аграріїв. І підприємство вироблятиме весь асортимент високоефективних гранульованих NPK і NP добрив.
Сумихімпром – одне з найбільших вітчизняних підприємств з випуску складних мінеральних добрив, двоокису титану, сірчаної кислоти та інших видів неорганічної хімії. Підприємство входить до трійки бюджетоутворюючих підприємств міста Суми та області і виробляє понад 30 марок NPK-добрив із різним співвідношенням поживних речовин для різних ґрунтових і кліматичних зон.
На початку повномасштабного вторгнення росіяни обстірляли у м. Суми територію ПАТ "Сумихімпром". Внаслідок обстрілу був пошкоджений 1 резервуар з аміаком ємністю у 50 тонн.
Фото: Wikimapia