НЕК "Укренерго" відновило обладнання на одній з підстанцій у центральному регіоні, яка двічі зазнавала ракетних ударів росіян, внаслідок ремонту підвищено надійність живлення споживачів.

Про це повідомляє Укренерго у Фейсбуці, передає Укрінформ.
"Зараз в системі працюють всі види генеруючих потужностей – атомні, теплові, гідро- електростанції та відновлювальні джерела енергії. Однак увечері кожного дня стрімко зменшується активність сонячних електростанцій, але споживання при цьому залишається високим до кінця доби. Для забезпечення зростаючого попиту необхідно залучати додаткові енергоблоки, кількість яких обмежена", - зауважили в національній енергокомпанії.
Укренерго не прогнозує обмежень електропостачання, але наголошує на необхідності зменшити споживання електричної енергії у вечірні години для зниження навантаження на енергосистему та полегшення її балансування.
На інших енергоооб’єктах, що були пошкоджені масованими ракетними та дроновими ударами ворога, тривають ремонти.
Загалом через бойові дії залишаються знеструмленими 406 населених пунктів у прифронтових та прикордонних областях. Відновлення відбувається за умови безпекової ситуації для ремонтних бригад та з дозволу військових.
Також через негоду знеструмлювались споживачі на Миколаївщині та Сумщині. Внаслідок обстрілів є пошкодження мереж на Харківщині та Сумщині. В окремих районах відновлення живлення ще триває.
Як повідомлялося, внаслідок російських масованих ракетних та дронових атак пошкоджень зазнали всі теплові та частина гідроелектростанцій, а також мережі "Укренерго". Наразі ведуться активні відновлювальні роботи, де це можливо, а також планові ремонти на енергоблоках атомних електростанцій. Тож в енергосистемі обмежена кількість електростанцій, які можуть виробляти електроенергію.