Видавати дозволи на встановлення СЕС (сонячні електростанції) слід там, де є високий пік споживання електроенергії.

Про це в інтерв’ю Укрінформу розповів доктор технічних наук, проректор Університету Короля Данила, професор Максим Карпаш.

«Видавати дозволи на встановлення цих станцій слід там, де є потреба, де є прогноз, високий пік споживання електроенергії. А як було до війни? У віддалених районах люди побудували величезні сонячні станції з десятками мегават, а «Укренерго» їх не брав. Наприклад, ти можеш вкинути в електромережу 30 МВт енергії, а регулятор каже: «Вибачте, але я можу взяти лише 5МВт». Це означає, що твоя інвестиційна історія погіршується», - зазначив Карпаш.
Він переконаний, що дозвіл уряду виходити на ринок електроенергії з малими обсягами без посередників є добрим стимулом для українців, але мають бути наступні кроки - коли дозволять кожному ставити вдома сонячну панель і працювати за взаємозаліком.
«Це потрібно, щоб наша енергосистема стала стійкішою, коли кожен розуміє, що може забезпечити електроенергією себе і свого сусіда. У нас поки що так не працює. Така система наразі не діє навіть у житлових мікрорайонах чи в багатоквартирних будинках», - додав Карпаш.
Він запевняє, що відновлювальна енергетика, на противагу атомній, падатиме у ціні щороку і навіть щомісяця.
«Зрештою, у світі лише 4% енергії виробляється з атомної, її вартість завжди зростатиме», - стверджує Карпаш.
Як зауважив професор, в Україні до війни атомні станції виробляли до 45% електроенергії. Частка відновлювальної енергетики в структурі енергобалансу сягала близько 10%.