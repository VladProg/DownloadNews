У неділю ремонтні бригади Укренерго повернули в роботу дві високовольтні лінії на сході країни, які були пошкоджені внаслідок артобстрілів росіян; це дозволило відновити видачу в мережу електроенергії з однієї з електростанцій.

Як передає Укрінформ, про це Укренерго повідомило у Фейсбуці.
За даними компанії, вчора, 3 вересня, вечірній максимум споживання був на 6,7% нижчим, ніж у попередню неділю, 27 серпня.
Зазначається, що через негоду було знеструмлено 4 населених пункти в Чернівецькій області; через бойові дії та з інших причин без світла залишаються 427 населених пунктів.
Внаслідок артилерійських обстрілів росіянами прифронтових територій є нові пошкодження у мережах на Донеччині, Харківщині, Запоріжжі, Херсонщині. Відновлення живлення відбувається з дозволу військових, нагадали в компанії.
Сьогодні в енергосистемі є як імпорт електроенергії, так і експорт. Імпорт здійснюється зі Словаччини та Молдови; загальний обсяг - 2950 МВт-год., з максимальною потужністю в окремі години до 646 МВт. Експорт здійснювався з 11:00 до 13:00 до Словаччини загальним обсягом 400 МВт-год.
Як повідомлялось, у суботу в Донецькій області через обстріли відключилася лінія електропередачі 110 кВ, яка живила шахту поблизу Торецька. На момент знеструмлення під землею було 27 шахтарів, усіх вивели на поверхню. Пошкоджену лінію відремонтовано.