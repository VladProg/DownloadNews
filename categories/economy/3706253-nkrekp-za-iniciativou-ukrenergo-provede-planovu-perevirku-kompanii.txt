Нацкомісія, що здійснює державне регулювання у сферах енергетики та комунальних послуг, (НКРЕКП) 9 травня розпочне проведення планової перевірки дотримання вимог законодавства та ліцензійних умов у сфері енергетики «Укренерго».

Як передає Укрінформ, про це повідомляє пресслужба регулятора.
Зазначається, що відповідно до Плану здійснення заходів державного контролю суб’єктів господарювання, що провадять діяльність у сферах енергетики та комунальних послуг, на 2023 рік датою початку проведення відповідної перевірки Укренерго було визначено 21 вересня.
Водночас, Укренерго звернулося до НКРЕКП з проханням розглянути можливість зміни дати початку проведення відповідної планової перевірки у 2023 році шляхом перенесення її на більш ранній період, а саме на березень або травень 2023 року, з метою запобігання розбалансуванню фінансової стійкості компанії.
Регулятор пішов на зустріч ліцензіату та змінив дату початку проведення планової перевірки Укренерго з 21 вересня на 9 травня 2023 року.
Як повідомлялося, Національна комісія, що здійснює державне регулювання у сферах енергетики та комунальних послуг (НКРЕКП),звинуватила НЕК «Укренерго» у тому, що та не надала проєкт договору щодо проведення аукціонів між Україною і Словаччиною, через що Україна щодня недоотримує близько 20 млн грн.