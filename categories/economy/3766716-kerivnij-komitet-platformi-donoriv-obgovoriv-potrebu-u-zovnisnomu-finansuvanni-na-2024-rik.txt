Україна під час засідання Керівного комітету міжвідомчої Координаційної Платформи донорів Україн, обговорила з міжнародними партнерами результати роботи Платформи у мобілізації фінансових ресурсів на пріоритетні видатки держбюджету України та потребу у зовнішньому фінансуванні на 2024 рік.

Як передає Укрінформ, про це повідомляє пресслужба Мінфіну за підсумками шостого засідання Керівного комітету міжвідомчої Координаційної Платформи донорів України.
“Уряд України продовжує підтримувати макроекономічну стабільність в умовах воєнного стану. Податкові надходження до державного бюджету повернулися до довоєнного рівня. Потужна та стабільна фінансова підтримка міжнародних партнерів у розмірі 32,7 млрд доларів США, яка вже надійшла у 2023 році, дозволяє нам забезпечувати бюджетне фінансування критично важливих соціальних та гуманітарних видатків”, - сказав міністр фінансів Сергій Марченко.

Він також наголосив на необхідності продовження зовнішньої фінансової підтримки на наступний рік. Прогнозована, стабільна та ритмічна бюджетна допомога має вирішальне значення в умовах збройної агресії рф. Передбачається, що українська економіка у 2024 році продовжить функціонувати в умовах безпрецедентних безпекових викликів.
“Бюджет у наступному році, як і у поточному, буде мати пріоритет оборони та безпеки. Ми фінансуємо нашу армію власним коштом. І розраховуємо на допомогу наших партнерів, зокрема у рамках Платформи, у фінансуванні соціальних та гуманітарних видатків. Дефіцит бюджету на 2024 рік оцінюється у близько 43 млрд доларів США”, — зазначив Марченко.
Сторони також обговорили реалізацію програми розширеного фінансування МВФ на 2023-2026 роки загальним обсягом 15,6 млрд доларів США та започаткування ініціативи ЄС Ukraine Facility обсягом 50 млрд євро на наступні 4 роки. Зазначені програми передбачають виконання Україною погоджених сторонами структурних та секторальних реформ.
Як повідомляв Укрінформ, Україна продовжує розбудову та посилення у світі проукраїнської коаліції в усіх сферах.
Фото: www.mof.gov.ua