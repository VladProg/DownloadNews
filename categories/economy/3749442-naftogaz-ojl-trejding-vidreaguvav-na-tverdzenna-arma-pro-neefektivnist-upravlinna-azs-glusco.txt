Відновлення роботи мережі автозаправних станцій Glusco потребувало значних капіталовкладень зі сторони компанії "Нафтогаз Ойл Трейдинг" за короткий час, а повернення інвестицій відбувається відповідно до темпів розвитку бізнесу.

Як передає Укрінформ, про це повідомляє мережа державних АЗК U.GO, що належать Групі Нафтогаз, у Фейсбуці.
"ТОВ «Нафтогаз Ойл Трейдинг» вважає твердження АРМА про те, що витрати на управління АЗС «Глуско» в 12 разів перевищили доходи, маніпулятивним та таким, що суперечить законам ведення бізнесу та здоровому глузду. Адже відновлення роботи мережі АЗС потребувало значних інвестицій у короткий час, а повернення вкладених коштів відбувається планомірно, відповідно до темпів розвитку мережі та збільшення прибутків та не може відбутися протягом місяця чи навіть півроку", - йдеться у повідомленні.
"Нафтогаз Ойл Трейдинг" нагадав, що інвестиції у розвиток мережі АЗК перевищили 25,7 млн грн: на момент передачі переважна частина майна підприємств групи "Глуско Україна" знаходилась у незадовільному стані, не експлуатувалась, працівники не отримували заробітну плату, не сплачувались платежі до бюджету.
"Це нормальна ситуація під час відновлення експлуатації мережі сервісних та торговельних об’єктів. Управитель на початку такого процесу має понести значні витрати на ремонт, технічне обслуговування, ребрендинг, закупівлю товарів, рекламу тощо. Такі витрати покриваються за рахунок отриманих доходів", - наголошують у компанії.
Зазначається, що "Нафтогаз Ойл Трейдинг" у повному обсязі виконав усі заходи з забезпечення збереження активів, відновлення їх комерційної експлуатації, повернення активів до сфери державного управління, має правомірні очікування щодо отримання у найближчий період доходів, за рахунок яких мали б бути компенсовані витрати початкового періоду управління.
Як повідомлялося, 3 серпня АРМА розірвало договір з ТОВ «Нафтогаз Ойл Трейдинг» через неналежне управління арештованими активами мережі АЗС Glusco. Автозаправки працювали під брендом U.GO.
"Нафтогаз Ойл Трейдинг" вважає неправомірним розірвання договорів на управління мережею автозаправних станцій Glusco та АРМА відкликати листи про односторонню відмову від договорів управління активами.
У травні 2022 року уряд прийняв пропозицію АРМА щодо передачі в управління за особливою процедурою низки арештованих активів мережі АЗС «Глуско», зокрема, понад 200 автозаправних комплексів та об’єктів нерухомості. В липні 2023 року Комісія з контролю за ефективністю з управління активами АРМА розпочала перевірку ефективності управління мережею.