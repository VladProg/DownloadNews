ГК «Нафтогаз України» і ТОВ «Газорозподільні мережі України» об'єднали всі паперові квитанції за споживання і розподіл газу в одному файлі.

Як передає Укрінформ, про це повідомляє ГК «Нафтогаз України» у Фейсбуці.

«Уже в квітні клієнти ГК «Нафтогаз України», а також Кропивницької філії «Газмережі», АТ «Дніпрогаз», АТ «Харківгаз», АТ «Харківміськгаз», АТ «Криворіжгаз» і АТ «Донецькоблгаз» отримають березневі рахунки та матимуть можливість переконатися, наскільки це зручно та комфортно. Адже всі реквізити, індивідуальні QR-коди та дані щодо варіантів передачі показань й оплати зібрано в одному місці», – йдеться у повідомленні.
У компанії підкреслили, що це також дозволить зменшити кількість паперових платіжок та суттєво скоротить витрати на друк і доставку квитанцій.
Як повідомлялося, ГК «Нафтогаз України» продовжує відкривати центри підключень та надання послуг. Зокрема, уже 38 таких центрів доступні для клієнтів з Полтавської, Вінницької та Волинської областей.