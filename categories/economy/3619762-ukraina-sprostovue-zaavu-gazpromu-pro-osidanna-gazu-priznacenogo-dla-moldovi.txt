Оператор ГТС України спростує заяву газпрому про те, що російський газ, призначений для постачання молдовським споживачам за контрактом з компанією «Молдовагаз», «осідає» в нашій країні.

Про це повідомляє Укрінформ з посиланням на пресслужбу ОГТСУ.
«росія не вперше вдається до використання газу як інструменту політичного тиску. Йдеться про грубу маніпуляцію фактами задля обґрунтування свого рішення ще більше обмежити обсяги постачання газу до європейських країн», – переконана директорка з питань взаємодії з державними органами та міжнародними організаціями Ольга Бєлькова.
В ОГТСУ наголоси, що всі обсяги, прийняті на точці входу з рф «Суджа», зокрема, для подальшого транспортування споживачам Молдови, передані на точках виходу з України до Молдови «Олексіївка» та «Гребеники» у повному обсязі. Це підтверджено всіма необхідними документами, які підписані з суміжними операторами, одним з яких є сам «газпром».
На переконання українського оператора, погрожуючи зменшити обсяги транспортування в Молдову, газпром намагається позбавити країну можливості використовувати українські ГТС та підземні сховища газу, заблокувати інструмент віртуального реверсу, тим самим посиливши залежність від російського природного газу на початку опалювального сезону.
Від початку вересня 2022 року Молдова запровадила віртуальний реверс на точках з’єднання з Україною. Вже з кінця вересня транспортування природного газу з Молдови в Україну через точку з’єднання «Гребеники» здійснюється саме у формі віртуального реверсу.
Віртуальний реверс – це один з найбільш прогресивних комерційних методів європейського ринку газу, який також сприяє зменшенню негативного впливу від транспортування газу на навколишнє середовище.
Як повідомлялось, днями газпром заявив про «осідання» в Україні російського газу, призначеного для постачання молдовським споживачам за контрактом з компанією «Молдовагаз».