Україна і світова спільнота зацікавлені в об’єктивній та публічній оцінці МАГАТЕ стану дотримання п’яти основних принципів захисту ЗАЕС, які генеральний директор Агентства Рафаель Маріано Гроссі оголосив під час засідання Ради безпеки ООН.

Про це повідомив в.о. голови Державної інспекції ядерного регулювання Олег Коріков за результатами онлайн-зустрічі з міжнародними партнерами, передає Укрінформ.
«Головну шкоду ядерній та радіаційній безпеці на ЗАЕС завдають безвідповідальні та непередбачувані дії російських окупантів: починаючи з військового штурму мирної ядерної установки, обстрілів промислового майданчика станції, мінування території, тиску, катування, викрадення персоналу, блокування передачі даних з автоматизованої системи радіаційного контролю, руйнування Каховської ГЕС і низки інших злочинних дій окупантів», - зазначив Коріков.
Він наголосив, що присутність постійної моніторингової місії МАГАТЕ на ЗАЕС не завадила російським окупантам ухвалювати безвідповідальні та непередбачувані рішення, які завдають шкоди ядерній безпеці та захищеності. Фахівці МАГАТЕ досі не отримали повного доступу до обладнання та систем, до важливих ділянок промислового майданчика атомної станції.
"Російські окупанти, перевівши енергоблок №4 ВП «Запорізька АЕС» у стан «гарячий зупин», грубо порушили умови ліцензії на експлуатацію зазначеної ядерної установки, яка, відповідно до Наказу Держатомрегулювання №338 від 28 червня 2023 року, може експлуатуватися лише у стані «холодний зупин» та цинічно проігнорували принципи ядерної та радіаційної безпеки МАГАТЕ", - підкреслив Коріков.


Він додав, що Україна і світова спільнота зацікавлені в об’єктивній та публічній оцінці МАГАТЕ стану дотримання п’яти основних принципів захисту ЗАЕС, а також – стану виконання Росією положень резолюцій Ради керуючих МАГАТЕ GOV/2022/17, GOV/2022/58, GOV/2022/71, які закликають до безумовної деокупації, демілітаризації і повернення ЗАЕС під контроль України.
В онлайн-нараді взяли участь представники Єврокомісії, ENSREG, WENRA, Комісії з ядерного регулювання США (US NRC), Офісу ядерного регулювання Великої Британії (ONR), Комісії з ядерної безпеки Канади (CNSC), Органу з радіаційної та ядерної безпеки Республіки Фінляндія (STUK), Національного агентства з ядерної енергії Польщі (PAA).
Як повідомлялось, генеральний директор Міжнародного агентства з атомної енергії Рафаель Гроссі на засіданні Ради безпеки ООН оприлюднив низку принципів забезпечення безпеки ЗАЕС. Серед них: неприпустимі будь-які атаки з/на територію ЗАЕС; ЗАЕС не можна використовувати як склад для важкого озброєння чи базу для військових; електропостачання ЗАЕС не повинне мати ризиків; усі об’єкти для надійної роботи станції мпють бути захищені від нападів.
Фото: Костянтин Ліберов