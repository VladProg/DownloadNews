З початку повномасштабного вторгнення в Україні пошкоджено або зруйновано понад 25 тисяч кілометрів автошляхів та 340 штучних споруд.

Про це повідомив заступник голови Державного агентства автомобільних доріг Андрій Івко під час брифінгу «Відновлення дорожньої інфраструктури: допомога від європейських партнерів» в Медіацентрі Україна – Укрінформ.
«Внаслідок російської агресії в Україні пошкоджені або зруйновано понад 25 тис. км автошляхів, з них 9 тис. км – це дороги державного значення, та 340 штучних споруд у 15 областях. Зараз в нас в пріоритеті відновлення мостів та важливих дорожніх шляхів, які необхідні для забезпечення населення та військових необхідними речами», - зазначив Івко.
Він наголосив, що дорожники працюють над відновленням доріг на звільнених територіях виключно в координації з військовими та ДСНС, які займаються розмінуваннями.
Як повідомлялось, дорожники у Донецькій області ремонтують дорогу до Бахмута, встановлюють переправи для перевезення поранених і забезпечення населення продовольством.