Станом на сьогоднішній ранок (10:00) уже 568 вкладників банків, що ліквідуються, отримали гарантоване відшкодування від Фонду гарантування через послугу "Повернення вкладів" у застосунку "Дія".

Як передає Укрінформ, про це повідомляє пресслужба Фонду гарантування.
«Саме доступність 24/7 та повна цифровізація процесу – це цілі, які команди Фонду та Мінцифри ставили перед собою, починаючи роботу над проєктом. 568 виплат на суму понад 3,4 млн грн уже за першу ніч (послуга стала доступна у застосунку лише 3 жовтня після 17:00 - ред.) – це гарний старт. Я вдячна команді Міністерства цифрової трансформації та нашим банкам-агентам, які долучилися до впровадження послуги», - сказала директор-розпорядник Фонду гарантування вкладів фізичних осіб (ФГВФО) Світлана Рекрут.
У Фонді зазначають, що послугою можуть скористатися вкладники 34 банків, що ліквідуються Фондом. У розрізі банків найактивніше за відшкодуванням через застосунок "Дія" зверталися вкладники: АТ «АКБ «Конкорд» - 335 виплат, АТ «Мегабанк» - 66 виплат, АТ «МР Банк» - 55 виплат, АТ «Банк Форвард» - 37 виплат, АТ «Укрбудінвестбанк» - 29 виплат.
Отримали також відшкодування від Фонду за допомогою послуги "Повернення вкладів" вкладники АТ «ВТБ Банк», АТ «Місто Банк», АТ «Златобанк», ПАТ «АКБ «Капітал», АТ «Банк Січ», АТ «Айбокс Банк».
Як повідомлялося, Мінцифри та ФГВФО запустили в "Дії" послугу подання заяви вкладників збанкрутілих банків на відшкодування вкладів.
Фото: "Дія"