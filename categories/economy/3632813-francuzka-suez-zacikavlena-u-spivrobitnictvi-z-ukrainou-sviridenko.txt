Україна запросила французьку компанію SUEZ, яка є світовим лідером у сфері комунальних послуг, долучитися до проєктів відновлення нашої держави. Та висловила зацікавлення.

Про це повідомила у Фейсбуці перший віцепрем'єр-міністр – міністр економіки Юлія Свириденко за результатами зустрічі з керівництвом компанії – старшим віцепрезидентом Венсаном Менюе та головою міжнародного розвитку Тімоті Каргілем, передає Укрінформ.
«На деокупованих територіях України, де велись активні бойові дії, є значні руйнування цивільної інфраструктури. В деяких населених пунктах півдня та сходу України є нагальні проблеми з водопостачанням через ворожі обстріли. Ми сподіваємось, що компанії SUEZ зможе долучитись до відновлення наслідків повномасштабного вторгнення рф», - зазначила вона.
За словами міністра, під час зустрічі обговорювалися можливості участі компанії у проєктах із відновлення та будівництва об’єктів водопостачання й очисних споруд, підприємств з переробки відходів, а також екологічного стану земель, водних ресурсів, захисту екосфери.
Крім того, українська і французька сторони обговорили потенційне залучення Благодійного фонду Fondation Suez до участі в грантових проєктах «єРобота», які реалізує український уряд.
Представники SUEZ виявили зацікавленість у співпраці, зокрема, за механізмами державно-приватного партнерства. А також зазначили, що допускають використання коштів у напрямку проєктів «єРобота», оскільки вбачають у запропонованих грантових механізмах значний елемент доданої вартості для розвитку ВВП та економіки України в цілому.
«Україна також зацікавлена розвивати зелену економіку на ключових принципах ЄС. Ми прагнемо, щоб найсучасніші передові технології світу в комунальній сфері були реалізовані в Україні.Тому нас цікавить досвід та можливості компанії SUEZ у цьому питанні», - додала Свириденко.
Як повідомлялось, Україна та Об’єднані Арабські Емірати (ОАЕ) оголосили про намір укласти Угоду про всеосяжне економічне партнерство (CEPA).
Фото: Фейсбук Юлії Свириденко