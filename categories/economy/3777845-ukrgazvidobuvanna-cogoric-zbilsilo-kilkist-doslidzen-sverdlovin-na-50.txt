У січні-вересні 2023 року філія АТ "Укргазвидобування" Геофізичне управління "Укргазпромгеофізика" здійснило 2 тис. виїздів для взяття проб із перспективних родовищ - це на 50% більше порівняно із січнем-вереснем 2022 року.

Як передає Укрінформ, про це повідомляє Група Нафтогаз.
Так, упродовж вересня Укргазпромгеофізика 266 разів виїздило для взяття проб з перспективних родовищ.
"За 9 місяців 2023 року було здійснено понад 2 тис. виїздів. Цей показник на 50% більший, ніж за аналогічний період минулого року", - повідомляє Нафтогаз.
Зазначається, що Укргазпромгеофізика виконує понад 80% геофізичних досліджень на свердловинах Укргазвидобування. Дослідження на одній свердловині тривають у середньому 3 дні.
Як повідомлялося, з початку 2023 року Укргазвидобування ввело в експлуатацію 58 нових газових свердловин із сумарним середньодобовим дебітом 5,3 млн кубометрів.