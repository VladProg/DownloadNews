У ситуації, що склалася у зв’язку із російською блокадою українських чорноморських портів, Європейський Союз має забезпечити підтримку України та експорт українського зерна.

Про це сьогодні у Брюсселі перед початком роботи Ради міністрів ЄС з питань сільського господарства й рибальства заявив міністр сільського господарства, рибальства й продовольства головуючої в ЄС Іспанії Луїс Планас Пучадес, повідомляє кореспондент Укрінформу.
«Ситуація є такою: ми маємо підтримати наших українських друзів у експорті їх зерна. Ми не можемо ховатися від нашої відповідальності, як Європейський Союз, як Західний світ, у підтримці України у її боротьбі за свободу та незалежність. Частиною цього є підтримка експорту зерна. Ми також маємо завдання, що пов’язані із (забезпеченням) країн Африки, Азії та Латинської Америки. Вони потребують цього зерна, за його ціною та якістю», - наголосив іспанський урядовець.
Він засудив Росію за свідоме блокування українського зернового експорту, цілеспрямоване знищення запасів насіння та портової інфраструктури під час варварських атак проти Одеси. За словами іспанського міністра, це свідчить про свідому спробу Росії перетворити голод на зброю, що піддає найбільш вразливі країни світу продовольчій небезпеці та ставить їх на межу гуманітарної катастрофи.
При цьому представник Іспанського головування в ЄС зауважив, що міністри мають намір уважно поставитися до позиції п’яти країн-членів, що межують з Україною (Польща, Болгарія, Румунія, Словаччина та Угорщина), зокрема, щодо ситуації на внутрішньому сільськогосподарському ринку цих країн, яка склалася внаслідок російської агресії проти України, вивчити дані щодо імпорту українського продовольства, вислухати пропозиції Європейської комісії у вирішенні цієї ситуації.
Він зауважив, що з початку російського вторгнення «коридорами солідарності» ЄС були транспортовані на зовнішні ринки близько 37 мільйонів тонн українського зерна, в той час як транспортними маршрутами через Чорне море – близько 32 мільйонів тонн. Збереження чорноморських шляхів експорту українського збіжжя є важливим, оскільки транспортування «коридорами солідарності» є набагато більш витратним, ніж перевезення морем з використанням спеціалізованих суден-зерновозів.
Планас Пучадес утримався від прямої відповіді на запитання журналістів, чи погодяться міністри з пропозицією Єврокомісії щодо скасування заборони на імпорт українського продовольства у п’ять згаданих країн ЄС з 15 вересня.
«Я не можу передбачати результат дискусії та політичні позиції. Єдина річ, що ми можемо сказати, – ми маємо бути чіткими у дотриманні єдності країн-членів, зокрема, тримати єдність ЄС у підтримці України – це дуже важливим. Ми розуміємо ці країни-члени, а також інших. Ми всі страждаємо від економічної ситуації, що спричинена війною в Україні, але найбільше – ті п’ять країн, що знаходяться на її кордонах», - сказав іспанський міністр.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Уряди згаданих країн, зокрема Польщі, наполягають на продовженні такої заборони на імпорт українського продовольства принаймні до кінця цього року, за збереження можливості транзиту українського зерна через «коридори солідарності» до інших країн ЄС та на світовий ринок.