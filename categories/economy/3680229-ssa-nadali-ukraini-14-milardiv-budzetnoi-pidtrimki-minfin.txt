З моменту повномасштабного російського вторгнення США надали Україні понад 14 млрд доларів фінансової допомоги.

Як передає Укрінформ, про це повідомляє пресслужба Міністерства фінансів України.
"З початку повномасштабного вторгнення, Сполучені Штати надали Україні понад 14 млрд доларів США фінансової допомоги", - йдеться в повідомленні.
У Мінфіні зазначають, що використання коштів проходить перевірку в Україні, а також інституціями, які надають допомогу. Моніторинг використання фінансування від США здійснюється Світовим банком, Агентством США з міжнародного розвитку (USAID) та Deloitte Consulting LLP.
«Для того щоб і надалі залучати фінансову допомогу, яка нам необхідна для подолання економічних наслідків війни, ми маємо демонструвати світу досягнення у боротьбі з корупцією», – сказав міністр фінансів Сергій Марченко.
Він зазначив, що проблема з корупцією в Україні не зникла, тому слід розширювати інструменти для її подолання.
«Щоб зберегти підтримку від урядів країн та платників податків країн-партнерів, ми маємо доводити справами, що ми надійні союзники і можемо ефективно використовувати залучені кошти», – зазначив Марченко.
Як повідомляв Укрінформ, Сполучені Штати Америки погодилися до вересня 2023 року виділити Україні понад 10 млрд дол. на покриття дефіциту бюджету.