Завершився плановий ремонт енергоблока однієї з теплоелектроцентралі.

Як передає Укрінформ, про це повідомляє Міністерство енергетики.
"З планового ремонту вийшов у роботу блок однієї з ТЕЦ. Він додасть до енергосистеми додаткові 250 МВт потужності", - йдеться у повідомленні.
Внаслідок обстрілу пошкоджено обладнання на одному з об’єктів нафтопереробки. Крім того, росіяни обстріляли територію біля ТЕС на Донеччині.
На Донеччині також за минулу добу внаслідок бойових дій вимикалося світло у понад 9 тисяч абонентів. На Харківщині внаслідок обстрілу є пошкодження ліній електропередачі. Триває розмінування територій енергетичних об’єктів із залученням саперів та спецтехніки.
На Чернігівщині внаслідок обстрілу відключилася повітряна лінія. Без світла залишилися понад 200 споживачів. Загалом внаслідок бойових дій без енергопостачання частково лишаються споживачі у Донецькій, Харківській, Херсонській, Запорізькій, Сумській та Чернігівській областях.
Водночас, за добу енергетики заживили майже 27 тисяч споживачів. Зокрема, у Херсоні за добу енергетики повернули світло понад 3,6 тисячі споживачів.
Увечері 13 листопада через перепад напруги сталася пожежа на одній із шахт Донеччини. Під землею на момент надзвичайної ситуації перебували 45 шахтарів. Продукти горіння у гірничі виробки не потрапили. За годину пожежу було ліквідовано та відновлено електропостачання шахти.
Як повідомлялося, у Донецькій області 13 листопада через обстріл залишилася без електропостачання шахта, де під землею перебували 28 гірників.
Фото ілюстративне