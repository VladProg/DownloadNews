Верховна Рада ухвалила у другому читанні законопроєкт «Про внесення змін до деяких законодавчих актів України щодо вдосконалення діяльності Антимонопольного комітету України», який дає старт реформі конкурентного законодавства.

Як передає Укрінформ, про це повідомляє пресслужба Антимонопольного комітету України.
Законопроєкт №5431 передбачає підвищення ефективності системи розвитку та захисту економічної конкуренції, вдосконалення державної політики у сфері захисту економічної конкуренції, посилення інституційної спроможності АМКУ та був розроблений відповідно до вимог статті угоди про асоціацію з ЄС.
Реалізація запропонованих у документі законодавчих змін дозволить підвищити ефективність захисту економічної конкуренції, зміцнити комітет, як незалежний державний орган, деталізувати процесуальні права як суб’єктів господарювання, так і органів комітету та зменшити адміністративний тиск на бізнес.
Законопроєкт містить норми, які: вдосконалюють процедури врегулювання та звільнення від відповідальності; запроваджують солідарну та субсидіарну відповідальність порушників; обмежують строк розгляду справ про порушення до 5 років сукупно; деталізують процесуальні вимоги до дій Комітету, направлених на збір доказів, тож бізнес зможе контролювати правильність кожного кроку посадовців; запроваджують чітку процедуру слухань у справах та порядок доступу до матеріалів справ; встановлюють обов’язок АМКУ публікувати численний перелік інформації, що робить роботу відомства більш відкритою; дають доступ комітету до державних і місцевих баз даних; запроваджують механізм надання рішенням АМКУ статусу виконавчого документу; гарантують фінансову незалежність комітету.
«Момент підпису цього законопроєкту Президентом можна буде вважати початком реформи Антимонопольного комітету України та конкурентного законодавства країни. Комітет отримає посилені та наближені до сучасного європейського законодавства інструменти, які дадуть йому змогу забезпечити сталий розвиток конкуренції, а отже – зміцнювати нашу економіку, що є вирішальним в умовах війни і матиме величезний вплив у процесі повоєнного відновлення країни!», - розповіла голова АМКУ Ольга Піщанська.
Як повідомляв Укрінформ, Верховна Рада ухвалила в першому читанні проєкт закону "Про внесення змін до деяких законодавчих актів України щодо вдосконалення діяльності Антимонопольного комітету України” 13 липня 2021 року.