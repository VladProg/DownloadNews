З початку повномасштабного російського вторгнення Сполучені Штати Америки надали Україні 15,5 млрд доларів фінансової допомоги.

Як передає Укрінформ, про це повідомляє пресслужба Міністерства фінансів у Фейсбуці.
«Сполучені Штати є найбільшими донорами фінансової допомоги для України. Обсяг прямої бюджетної підтримки сягає 15,5 млрд доларів США від початку повномасштабної війни», - йдеться в повідомленні.
У Мінфіні зазначають, що у межах весняних зборів МВФ та Світового банку, міністр фінансів України Сергій Марченко зустрівся з заступником Міністра фінансів США із міжнародних справ Джеєм Шамбо.

Сторони обговорили стан економіки України, співпрацю з міжнародними партнерами для фінансування швидкого відновлення, а також необхідність посилення санкційного тиску на країну-агресора.



«Уряд України продовжує повноцінно працювати, забезпечуючи всі пріоритетні видатки держбюджету, у тому числі завдяки винятковій допомозі партнерів із США. Особливо вдячний за ритмічність та прогнозованість надання коштів у цьому році, що дозволяє забезпечити своєчасне виконання бюджету», - зазначив Марченко.

Як повідомляв Укрінформ, Сполучені Штати Америки погодилися до вересня 2023 року виділити Україні понад 10 млрд дол. на покриття дефіциту бюджету.
Фото: Мінфін