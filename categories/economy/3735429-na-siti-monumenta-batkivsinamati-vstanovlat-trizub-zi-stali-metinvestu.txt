Група Метінвест безплатно виготовить сталь для українського Тризуба, що замінить радянський герб на київському монументі "Батьківщина-мати", та стане фінансовим партнером проєкту з реконструкції пам’ятки.

Як передає Укрінформ, про це повідомляє сайт компанії.
“Ми вважаємо, що один із найголовніших символів незламності українського народу має прикрашати Тризуб з високоякісної української сталі. Спеціально для цього проєкту ми відновили марку сталі, з якої в 1981 році створено весь монумент”, - зазначив генеральний директор Групи Метінвест Юрій Риженков.
Проєкт розробив Український інститут сталевих конструкцій імені В. М. Шимановського. Український Тризуб на щиті являє собою ідентичну старому гербу об’ємну конструкцію. Його виготовлять із двох типів металу: нержавіючої сталі Метінвесту завтовшки 1,7 мм та сталі закордонного виробництва завтовшки 1,5 мм.
Проєкт реконструкції монумента реалізує Міністерство культури та інформаційної політики України, що продовжує процес декомунізації та дерусифікації в країні. Партнерами й фінансовими донорами проєкту, крім Метінвесту, виступають Монобанк, КАН Девелопмент, Нова Пошта, ПриватБанк, АТБ, Ощадбанк. Кошти для реконструкції акумулює Агенція стійкості культури (ACURE), що співпрацює зі Штабом порятунку спадщини для надання допомоги закладам та установам культури під час воєнної агресії рф в Україні.
Як повідомлялося, сам монумент "Батьківщина-мати" зроблено зі сталі "Запоріжсталі", "Азовсталі" та ММК імені Ілліча, які входять до Групи Метінвест Ріната Ахметова.
Для створення Тризуба Метінвест залучив спеціалістів із кількох українських підприємств компанії.
Скульптором проєкту став український митець Олексій Пергаменщик.
Монтаж композиції розпочнеться в липні й триватиме до 24 серпня цього року.
У застосунку «Дія» провели опитування щодо долі герба СРСР на щиті монумента "Батьківщина-мати". У ньому взяли участь майже 800 тисяч українців, 85% з яких проголосували за заміну радянського герба на Тризуб.
Група Метінвест — одна з найбільших компаній з виготовлення сталі в Україні, виробник продукції для сталевого будівництва. Серед відомих об’єктів зі сталі компанії – Дарницький міст у Києві, нове безпечне укриття над Чорнобильською АЕС, НСК "Олімпійський" у столиці, лондонський хмарочос The Shard, міст Святого Георгія в Генуї та ще сотні реалізованих проєктів в Україні та світі.