Міністерство аграрної політики та продовольства України не зафіксувало фактів масштабного викрадання росіянами зерна нового врожаю з окупованих територій.

Про це сказав перший заступник міністра аграрної політики та продовольства Тарас Висоцький під час пресконференції в Медіацентрі Україна — Укрінформ.
"Таких масових фактів із новим врожаєм, як було з врожаєм минулого року, де просто з елеваторів забирали 20-30 чи 50 тисяч тонн зерна, не зафіксовано", - заявив він.
За словами Висоцького, наразі міністерство фіксує поодинокі випадки викрадення цьогорічного врожаю, але не має відомостей про масові викрадення значних обсягів збіжжя. На думку заступника міністра, це зумовлено тим, що аграрії на окупованих територіях скоротили посіви ярових культур та не зберігали зерно нового врожаю на елеваторах.
Висоцький зазначив, що на окупованих територіях не розпочалася сівба озимих.
Як повідомлялося, росіяни вкрали 550-600 тисяч тонн зерна з окупованих територій України.