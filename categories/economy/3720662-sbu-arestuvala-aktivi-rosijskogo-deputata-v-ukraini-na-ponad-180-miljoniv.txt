За матеріалами Служби безпеки арештовано українські активи заступника голови Бєлгородської обласної думи РФ, власника групи компаній “Агро-Білогір’я” Володимира Зотова, який причетний до фінансування російської збройної агресії проти України.

Як передає Укрінформ, про це Служба безпеки України повідомляє у Телеграмі.


Насамперед мова йде про арешт активів підконтрольного Зотову агрохолдингу, який знаходиться на території Дніпропетровської та Херсонської областей.
А це виробничі та складські приміщення на площі понад 13 тис. м², 16 автомобілів та майже 4 млн грн на банківських рахунках.
Як зазначається, загальна сума заблокованого майна становить більше ніж 180 млн грн.
За даними слідства, менше ніж за рік до повномасштабного вторгнення РФ Зотов формально вийшов зі співзасновників українського агрохолдингу і “переписав” бізнес на своїх родичів.
При цьому він повністю зберіг контроль за діяльністю підприємства, а частину його прибутків спрямовував на підтримку російських військових, які воюють проти України.
Через оборудку депутат РФ сподівався уникнути санкцій та кримінального переслідування за злочини проти України.
Крім того, в Росії Зотов розгорнув інформаційну кампанію, в ході якої широко висвітлював надання продовольчої “гумдопомоги” російським військовим на фронті від імені його підприємств.
Відповідні повідомлення він розмістив на власному Телеграм-каналі та на сторінці в забороненій соцмережі “Вконтакте”. Також інформація про допомогу загарбникам розміщена на офіційному сайті його корпорації.
Під час обшуків в офісі підконтрольного Зотову українського агрохолдингу, а також у помешканнях і автомобілях директора та бухгалтера підприємства виявлено докази злочинної діяльності фігуранта.
Слідчі СБУ заочно повідомили депутату РФ про підозру за ст. 110-2 Кримінального кодексу.
Зловмиснику загрожує до 10 років тюрми.
Як повідомляв Укрінформ, у травні суд за матеріалами СБУ наклав арешт на майно колишнього депутата Херсонської обласної ради, який очолив створене росіянами псевдоміністерство сільського господарства та рибальства на тимчасово захопленій частині регіону.