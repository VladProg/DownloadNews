Із початку війни зі спеціального рахунку, відкритого Національним банком, на потреби оборони перераховано понад 28 млрд грн.

Як передає Укрінформ, про це повідомляє пресслужба НБУ.
"Загалом з початку війни Національний банк перерахував на потреби оборони понад 28 млрд грн, у липні – майже 2,2 млрд грн", - йдеться в повідомленні.
За інформацією Нацбанку, усього з початку війни на спецрахунок надійшло майже 28,9 млрд грн в еквіваленті.
Станом на 1 серпня 2023 року залишок коштів на спецрахунку, який Національний банк відкрив для підтримки сил оборони 24 лютого 2022 року, становить понад 900 млн грн. За минулий місяць на спецрахунок надійшло понад 224 млн грн.
У Нацбанку також зазначають, що станом на 1 серпня 2023 року залишок коштів на рахунку Міністерства соціальної політики України, який Національний банк відкрив для гуманітарних цілей, становить майже 106 млн грн. За липень на рахунок для гуманітарних потреб надійшло понад 7,4 млн грн. Близько половини коштів з початку війни надійшло з-за кордону в іноземній валюті (долари США, євро, фунти).
Як повідомлялося, Національний банк України змінив номери рахунків для зарахування коштів у доларах США (USD) на підтримку Збройних сил України та для гуманітарної допомоги.
Фото: НБУ