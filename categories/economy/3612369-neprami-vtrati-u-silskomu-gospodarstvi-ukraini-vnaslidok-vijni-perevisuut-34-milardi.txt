Станом на 15 вересня 2022 року непрямі втрати в сільському господарстві України внаслідок агресії рф становлять 34,25 млрд доларів США.

Як передає Укрінформ, про це з посиланням на результати «Огляду непрямих втрат від війни в сільському господарстві України», підготовленого KSE Агроцентр і Міністерством аграрної політики та продовольства України, повідомляє пресслужба відомства.
Зазначається, що непрямі втрати враховують недоотриманий дохід від зменшення кількості виробленої продукції та зменшення внутрішніх цін, а також – додаткові витрати, які виробники змушені нести через війну.

Збитки внаслідок порушень в логістиці та зниження цін на експортно-орієнтовані товари становлять 18,5 млрд дол. США. У середині вересня середньозважені внутрішні ціни на основні експортно-орієнтовані культури були на 60,7% нижче, ніж до вторгнення рф.
Зниження виробництва с/г культур спричинило збитки у розмірі 14,2 млрд дол. США. Зменшення виробництва продукції тваринництва спричинили 348,7 млн дол. США збитків. Йдеться про скорочення виробництва у живій вазі, а також річне зменшення виробництва молока, яєць та продукції бджільництва – очікуваний спад на рівні 10%.
Через збільшення витрат на виробництво сільське господарства України втратило 862 млн дол. США (збільшення вартості добрив та пального). Скорочення виробництва багаторічних культур спричинило збитки у розмірі 322 млн дол. США.
У міністерстві зауважують, що у порівнянні з попереднім випуском огляду за червень, загальна сума таких втрат збільшилася на 10,8 млрд дол. США.
Згідно з даними KSE Агроцентр прямі збитки від війни в сільському господарстві України cтаном на 15 вересня 2022 року сягнули 6,6 млрд дол. США. Зокрема, часткове або повне пошкодження 84,2 тис. одиниць с/г техніки завдало збитків на 2,9 млрд дол США. Пошкодження або знищення зерносховищ сукупною ємністю 9,4 млн т одночасного зберігання завдало 1,1 млрд дол. США збитків.
Тваринництво зазнало 362,5 млн дол. США збитків. Орієнтовна кількість тварин, які загинули внаслідок агресії рф становить майже 400 тис. бджолосімей, 95 тис. голів кіз та овець, 212 тис. голів великої рогатої худоби, 507 тис. свиней та майже 11,7 тис. голів птиці.
На постраждалих територіях було знищено понад 14,3 тис. га багаторічних насаджень, що завдало 348,7 млн дол. США збитків. Крім цього, знищення 0,6 тис. т засобів захисту рослин, 124 тис. т добрив та 11,5 млн літрів палива завдало збитків на 95,4 млн дол. США.
Внаслідок повномасштабного вторгнення було знищено або викрадено 2,8 млн т зернових та 1,2 млн т олійних культур, що завдало збитків на 1,9 млрд дол. США.
У порівнянні з попереднім випуском огляду за червень загальна сума пошкоджень збільшилася на 2,3 млрд дол. США.
Як повідомляв Укрінформ, Всеукраїнська Аграрна Рада та проєкт «Вкурсі Агро» за підтримки Програми USAID з аграрного і сільського розвитку (АГРО) 2 листопада презентували «Інтерактивну мапу руйнувань агросектору».
Станом на початок листопада на мапі було зібрано інформацію про 213 пошкоджених об’єктів у 25 територіальних громадах.
Фото: Євген Малолєтка для @apnews