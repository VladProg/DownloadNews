Міністерство юстиції подає другий позов до Вищого антикорупційного суду про стягнення в дохід держави активів колишнього президента України Віктора Януковича.

Як передає Укрінформ, про це інформує відомство у Фейсбуці.
“Мін’юст подає до ВАКС вже другий позов з гучним ім’ям про стягнення в дохід держави активів колишнього президента України Віктора Януковича”, - йдеться в повідомленні.
Як зазначила заступниця міністра юстиції Ірина Мудра, “було проведено клопітку роботу, щоб виявити нерухоме майно, транспортні засоби, корпоративні права, які прямо чи опосередковано належать Віктору Януковичу, та зібрати достатню і беззаперечну інформацію, яка стала підставою для звернення до суду з заявою про застосування санкцій щодо стягнення в дохід держави знайдених активів”.
“Тепер усі зусилля спрямовані на забезпечення належного представництва держави у суді та на результат, за яким на активи Віктора Януковича буде звернено стягнення”, - додала Мудра.
За її словами, “кожного дня, крок за кроком, Мін’юст здійснює все, максимально можливе, для того, щоб віднайти докази, інформацію про майно прибічників російської влади, російських олігархів, пропагандистів – усіх, хто сприяв і продовжує підтримувати збройну агресію рф на території України, хто фінансував руйнування наших будинків і вбивства українців”.
Заступниця міністра наголосила, що такі особи повинні заплатити за все це своїм майном.
Як повідомлялося, 2 вересня Вищий антикорупційний суд задовольнив перший позов Міністерства юстиції України про стягнення у дохід держави активів громадянина рф, розміщених на території нашої країни.