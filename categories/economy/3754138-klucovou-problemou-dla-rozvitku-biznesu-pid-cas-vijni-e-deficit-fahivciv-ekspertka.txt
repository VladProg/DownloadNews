Ключова проблема через півтора роки війни для розвитку малого та середнього бізнесу в Україні не зарплати, а люди.

Про це в коментарі Українському радіо сказала голова Всеукраїнського об'єднання підприємців "Фортеця", народна депутатка VII та VIII скликань Оксана Продан, передає Укрінформ.
"Найбільший дефіцит — це люди. Я зараз їжджу по громадах усієї України і бачу, що і тилові області, й деокуповані, й навіть ті громади, що готуються до деокупації, вже планують стратегії та говорять про дефіцит фахівців, які хочуть і можуть працювати зараз в Україні. Отже, економії на зарплатах не буде, це однозначно", - зазначила експертка.
Водночас, за словами Продан, багато малих і середніх підприємців мають проблеми з оформленням документів, щоб отримати додаткові кошти, сказала Продан.
"Проблема в іншому — багато малих і середніх підприємців ще не вміють, на жаль, працювати з кредитними коштами, не вміють складати ті документи, які потрібні для отримання навіть наявних на сьогодні фінансових резервів. Тому що є кілька програм від держави, є програми наших міжнародних партнерів — вони всі проходять через банки. Ми знаємо, що з банками складно говорити, бо в них великий перелік документів, тож підприємці сьогодні мають проблеми з оформленням документів, щоб отримати якісь додаткові кошти. Тому постає питання проєктувального менеджера — людини, яка оформить усі документи, подасть заявку і спробує отримати ґрант для тієї чи іншої громади або бізнесу", - зазначила вона.
Як підкреслила Продан, проєктувальні менеджери - на вагу золота зараз для всіх, хто зрозумів, що їм потрібна ця послуга.
“І для місцевого самоврядування також, вони так само шукають кошти на відбудову, відновлення, створення робочих місць. У нас зараз сформувалась унікальна ситуація, коли місцеве самоврядування бореться за людей і створює робочі місця. Практично всі громади створюють якісь додаткові можливості, щоб саме до них прийшли або повернулися люди. Місцеве самоврядування готове створювати окремі умови для того, щоби бізнес повертався", - додала експертка.
Як повідомлялося, за рік дії урядової грантової програми єРобота держава інвестувала в розвиток бізнесу 4 млрд грн.