За оцінками Національного банку, експорт товарів та послуг з України за підсумками цього року знизиться на 30% порівняно з 2021 роком.

Про це на брифінгу сказав заступник голови НБУ Юрій Гелетій, повідомляє кореспондент Укрінформу.
"Загалом у 2022 році експорт товарів та послуг очікується на рівні 57,4 млрд дол. США, що на 30% менше, ніж у 2021 році. Прогнозується, що у 2023 році експорт незначно зросте - приблизно на 2% порівняно з 2022 роком, до 58,5 млрд дол. США", - сказав Гелетій.
За його словами, поліпшення пропускної спроможності української інфраструктури та відкриття "зернового коридору", звісно, сприяють нарощуванню експорту, однак це не компенсує втрат традиційних шляхів експорту через морські порти.
"Наприкінці вересня "зерновий коридор" вийшов на максимальну потужність, і ми очікуємо, що буде повністю завантажений до кінця року. Ми очікуємо, що експортні надходження до кінця року будуть стабільними, на рівні вересня", - сказав Гелетій.
Він нагадав, що після початку роботи "зернового коридору" експортна виручка в останні місяці зростала.
Як повідомляв Укрінформ, у січні-вересні 2022 року в Україну імпортували товарів на 39,2 млрд дол., експортували з України - на 33,1 млрд дол.
У Стамбулі 22 липня на пропозицію Організації Об’єднаних Націй Україна, Туреччина, генеральний секретар ООН Антоніу Гутерреш та росія підписали ініціативу про безпечне транспортування зерна і продуктів з портів "Одеса", "Чорноморськ" та "Південний". Угода розрахована на 120 днів.
Перше судно, завантажене українським збіжжям, було відправлене 1 серпня.
За 2,5 місяця роботи «зернового коридору» 353 судна вивезли на експорт понад 7,8 млн тонн агропродукції.