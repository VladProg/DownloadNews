У ДП «Ліси України» розпочалася робота зі створення стратегії розвитку галузі з метою залучення зовнішніх інвестицій.

Як передає Укрінформ, про це повідомляє пресслужба держпідприємства у Фейсбуці.
«У Лондоні розпочинається дуже важлива для нашої країни подія Ukraine Recovery Conference (URC 23). Україна презентує для міжнародного бізнесу та інвесторів програму відновлення нашої країни. ДП «Ліси України» також має велику потребу у зовнішніх інвестиціях», - йдеться в повідомленні.
Як зауважують в держпідприємстві, для діалогу з інвесторами та донорами потрібна стратегія розвитку, розроблена за світовими стандартами, на чому в останній час наголошують провідні експерти, народні депутати.
Саме стратегія дасть можливість реалізувати трансформацію, передбачену реформою лісової галузі, що розпочалася в Україні.
«Маємо сказати, що підготовка до створення стратегії вже розпочалася. ДП "Ліси України" проведено консультації, визначено вимоги та критерії до стратегії. Безперечно, над її створенням мають працювати консультанти зі світовим ім’ям. Це можливість не лише визначити найбільш ефективні напрями розвитку, але й отримати доступ до зовнішнього фінансування», - зазначають в ДП.
Як повідомлялося, за підсумками І кварталу 2023 року дохід ДП "Ліси України" становив 4,6 млрд грн, перевершивши довоєнний результат підприємств Держлісагентства. Прибуток зріс майже удвічі до 500 млн грн. Реалізація лісопродукції збільшилася до 2,3 млн куб м.