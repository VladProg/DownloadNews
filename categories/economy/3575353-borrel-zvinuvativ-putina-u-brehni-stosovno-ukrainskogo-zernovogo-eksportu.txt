Високий представник ЄС Жозеп Боррель звинуватив президента путіна у поширенні неправдивої інформації про те, що українське зерно експортують не за призначенням.

Про це у Нью-Йорку заявив сам Боррель під час пресконференції за підсумками неформальної зустрічі міністрів закордонних справ країн ЄС, яка традиційно відбувається перед початком ГА ООН, повідомляє кореспондент Укрінформу.
«Ми маємо продовжувати боротися проти російської пропаганди та її хибних наративів. Хочу навести деякі факти. Зернова угода ООН та наші зусилля із запровадження «ліній солідарності» вже дозволили знизити ціни на продовольство по усьому світові. Більша частина українського зернового експорту була спрямована в країни, які його потребують. Подивіться на дані, на статистику. Дві третини українського експорту доставлені в Африку, на Близький Схід та в Азію. Тож це неправда, що сказав путін, що зерно, експортоване з України, не потрапило до людей, які його потребують», - сказав високий представник ЄС.
Він зауважив, що країни Африки, Близького Сходу та Азії, які страждають від нестачі продовольства, не опинилися б у такій ситуації, якщо б росія не розпочала свою злочинну агресію проти України, не блокувала, перш за все, український експорт продовольства, на додаток до бомбардування сільськогосподарської інфраструктури України, руйнування зернових сховищ та прямого розкрадання зерна, що було призначено для експортних поставок.
За його словами, наразі ЄС знаходиться на передовій фронту боротьби проти глобального голоду, та пропонує заходи, які мають негайний ефект, а також розраховані на середню та довгострокову перспективу. ЄС вже виділив суму у 7,7 мільярда євро до 2024 року для найбільш негайних потреб у цьому сенсі. Обсяги цієї допомоги набагато перевищують все, що намагається робити або обіцяє цим країнам росія.
«Рішення мають прийматися у негайній реальності, вже у наступні дні та місяці. У деяких країнах, - і Сомалі є наочним прикладом, - ООН має оголосити надзвичайний стан. Ми маємо докласти всіх зусиль, щоб упередити загибель тисяч людей, які можуть померти, від голоду, особливо молодших хлопців та дівчат... Ми будемо активними у цьому, як завжди. Справа не у конференції, а в тому, що робити в практичному сенсі. Ніхто, окрім ООН і ЄС, не зробили більше для боротьби з цією великою проблемою», - наголосив Боррель.
«Але не треба забувати, що спричинило цю проблему. Причиною цієї проблеми є кліматичні зміни та російська блокада українських портів. Лише ці дві причини», - додав Боррель.
Як вже повідомляв Укрінформ, після початку військового вторгнення в Україну 24 лютого, росія розпочала блокаду чорноморських портів України та зупинила експортні поставки зерна на зовнішні ринки, що спричинило зростання світових цін на продовольство та продовольчу небезпеку у найбільш вразливих країнах світу. В Україні виявилися заблокованими більш як 20 мільйонів тонн зерна, при цьому російські загарбники почали цілеспрямовано знищувати зернові сховища та прямо красти зерно на тимчасово окупованих територіях України.
Для вирішення проблеми поставок українського продовольства ЄС започаткував так звані «коридори солідарності» на кордонах з Україною, які дозволили частково вивезти заблоковане зерно суходолом та внутрішніми водними шляхами. Водночас, завдяки зусиллям та посередництву ООН та Туреччини вдалося частково розблокувати шляхи морського постачання зерна з українських портів, що дозволило дещо знизити продовольчу небезпеку у світі.
Фото: Ministerio de Asuntos Exteriores y de Cooperación