Атака рф на об'єкти енергетичної інфраструктури погіршила прогнози падіння економіки на цей рік та темпи зростання на наступний рік.

Про це сказав заступник голови Національного банку України Сергій Ніколайчук, повідомляє кореспондент Укрінформу.
"Що стосується ВВП, то на цей рік падіння буде дещо глибшим, ніж ми це очікували. На наступний рік відновлення економіки залежно від кожного зі сценаріїв буде різним", - сказав Ніколайчук.
У Нацбанку нагадали, що розглядають три сценарії за умови продовження атак на об'єкти енергетичної інфраструктури.
За першим сценарієм передбачається оперативне відновлення енергетичної інфраструктури і доволі успішний захист повітряного простору та об'єктів енергетичної інфраструктури. Саме цей сценарій Нацбанк розглядає як базовий. Другий сценарій передбачає більш глибоке ураження критичної інфраструктури та повільніше відновлення, а третій - масштабні перебої в енергосистемі.
"За нашого базового сценарію, пожвавлення ВВП буде досить млявим і набагато нижчим, ніж ми припускали (у 4%). За умови реалізації другого та третього сценаріїв економіка скорочуватиметься і наступного року", - сказав Ніколайчук.
Як повідомляв Укрінформ, за оцінками Міністерства фінансів, втрати економіки від війни очікуються на рівні 33-35% валового продукту України. У Нацбанку прогнозували, що у 2023 - 2024 роках економіка відновлюватиметься поступово – темпами на рівні 4-5%.