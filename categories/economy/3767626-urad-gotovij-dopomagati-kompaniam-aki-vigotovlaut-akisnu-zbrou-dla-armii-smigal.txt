Уряд України готовий створити сприятливі умови для роботи підприємств, які виготовляють якісну зброю, необхідну для захисту країни.

Про це Прем‘єр-міністр Денис Шмигаль заявив під час першого Форуму оборонних індустрій, повідомляє кореспондент Укрінформу.
«Ми системно спрощуємо бюрократичні процедури для виробництва різноманітних видів техніки та озброєння. Приватний сектор – наш ключовий партнер. І ми готові допомагати усім, хто виробляє якісну зброю для нашої армії», - сказав глава уряду.
Він нагадав, що у 2022 році Кабінет міністрів затвердив низку важливих цільових програм, і особливий наголос був зроблений на розвитку виробництва боєприпасів різних калібрів, ракетного озброєння, ракет, засобів протиповітряної оборони. У 2023 році уряд започаткував кілька експериментальних проєктів щодо виробництва різного типу безпілотників. Водночас у проєкті державного бюджету України на 2024 рік передбачається збільшити видатки на підготовку й виробництво продукції оборонного призначення у 7 разів – до 55, 8 млрд грн.
За словами Прем'єр-міністра, в українському військово-промисловому комплексі відбувається процес відродження: запускаються нові виробництва, розширюються ті, які давали результати до початку повномасштабного вторгнення, інвестується в нові технології та нові розробки.
Він наголосив, що вже 19 місяців Україна бореться із ворогом, який є набагато більшим, і платить за це дуже високу ціну – життя та здоров'я наших воїнів. «Їхній героїзм та самопожертва – це мотивація для нас зробити усе можливе та неможливе, аби забезпечити їх усім необхідним, насамперед зброєю. Її потрібно якнайбільше. Тому для нашого уряду це – один з ключових пріоритетів», - зазначив Шмигаль.
Як повідомляв Укрінформ, підтримка Збройних сил України та протистояння Росії у розв'язаній нею війні коштує державі близько 2 трлн грн.
Фото: КМУ