Уряд Великої Британії надасть кредитні гарантії на суму 192 млн фунтів (225 млн євро) для зміцнення енергетичної безпеки України та допомоги у позбавленні залежності від ядерного палива з РФ.

Як передає Укрінформ із посиланням на Sky News, про це оголосив міністр енергетики Великої Британії Грант Шаппс під час свого візиту до України.
«Велика Британія надасть кредитну гарантію на суму 192 мільйони фунтів стерлінгів українській національній атомній компанії «Енергоатом» через британське експортно-кредитне агентство UK Export Finance», - йдеться у повідомленні.
В рамках угоди британська компанія Urenco надаватиме українській національній компанії «Енергоатом» послуги зі збагачення урану, які є життєво важливими для ядерного палива.
Британський уряд вважає, що це зміцнить енергетичну безпеку України та допоможе покласти край залежності країни від ядерних послуг та ядерного палива з РФ, а також сприятиме подальшій ізоляції Путіна.
«Наша підтримка України є непохитною перед лицем варварського вторгнення Путіна — Велика Британія продовжує підтримувати Україну, коли вона відбиває російські атаки та відбудовує свою країну», — сказав Шаппс. - Путін використовував енергетику як зброю війни: сьогоднішня акція підтримки поставок ядерного палива допоможе Україні позбавитись залежності від російських поставок та зміцнити енергетичну безпеку».
За даними Міністерства енергетичної безпеки, нова позика наблизить невійськову фінансову допомогу Великої Британії Україні до 5 мільярдів фунтів стерлінгів.
Під час візиту в Україну Грант Шаппс зустрівся з високопоставленими українськими урядовцями та посадовцями енергетичної галузі та відвідав електростанцію, що знаходиться на ремонті після пошкодження російськими обстрілами.
Як повідомляв Укрінформ, Велика Британія направить додаткові 60 млн фунтів ($77 млн) до натовського фонду підтримки України.