Міністр аграрної політики та продовольства України Микола Сольський обговорив з міністром сільського та лісового господарства Фінляндії Анті Курвіненом питання експорту української аграрної продукції.

Як передає Укрінформ, про це повідомляє пресслужба Мінагрополітики.
Зазначається, що сторони обговорили питання співпраці, зокрема, ситуацію з експортом української сільськогосподарської продукції в Європу.
Міністр сільського господарства Фінляндії запевнив у повній підтримці України. Він зазначив, що Фінляндія дуже добре розуміє Україну, оскільки в своїй історії має схожий досвід війни з сусідньою країною.
Як повідомляв Укрінформ, Сольський 25 травня провів онлайн-зустріч з федеральним міністром продовольства та сільського господарства Федеративної Республіки Німеччина Джемом Оздеміром. Під час зустрічі обговорювалися питання експорту української аграрної продукції в Європу.
Європейська комісія 2 травня оголосила про запровадження "виключних та тимчасових" запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини. Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України – і будуть чинними до 5 червня 2023 року.