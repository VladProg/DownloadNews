Міністерство аграрної політики та продовольства працює над тим, аби максимально наповнити ринок необхідними овочами та стабілізувати ціни.

Про це повідомив перший заступник міністра аграрної політики та продовольства Тарас Висоцький, передає Укрінформ із посиланням на пресслужбу міністерства.
«Україна проходить пік цін на овочі. Хоча до ціни додалися ще два фактори. Енергетична криза, яку створювала країна-агресор, завадила збереженню великої частини врожаю. Другий – багато овочів, перш за все, цибулі і моркви, вирощувалися в Херсонській і Запорізькій областях. Через окупацію овочі не були доступні українському споживачеві», - зазначив Висоцький.
Заступник міністра додав, що цього року аграрії планують збільшити посівні площі під цибулю, моркву та інші овочі, тому очікується більший урожай.
Як повідомлялось, за даними Держстату, в лютому в Україні більшість продуктів продовжували зростати в ціні, найбільше подорожчали цибуля та морква - відповідно на 31,9% та 17,8% порівняно з січнем.
Ціни на тепличні огірки за тиждень зросли в середньому на 15%; проти аналогічного періоду торік овоч подорожчав у півтора раза.