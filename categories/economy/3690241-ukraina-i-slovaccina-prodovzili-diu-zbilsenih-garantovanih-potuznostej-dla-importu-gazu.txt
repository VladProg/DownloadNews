Словацький оператор ГТС Eustream і ТОВ «Оператор ГТС України» домовилися про продовження терміну дії збільшених гарантованих потужностей до 30 вересня 2023 року.

Як передає Укрінформ, про це повідомляє пресслужба ОГТСУ.
У компанії нагадали, що від лютого 2022 року ОГТСУ спільно зі словацьким партнером забезпечують гарантовані потужності для імпорту газу обсягом 42 млн кубометрів на добу замість 27 млн кубометрів, які були доступні з 2014 року. Такий крок словацьких колег сприяє інтеграції ринків газу, розвитку бізнес-відносин і зміцненню безпеки постачання газу в регіоні.
«Загалом наразі наявні гарантовані потужності для імпорту з країн ЄС до України становлять 54 млн кубометрів на добу. Також можливий імпорт додаткових 4 млн кубометрів на добу через Молдову та Румунію з південного напрямку Трансбалканським маршрутом», - додали в ОГТСУ.
Найближчим часом ОГТСУ і словацький партнер планують визначити короткострокові та середньострокові цілі та шляхи для їхньої реалізації.
"На цьому етапі трансформації європейської енергетичної системи, реформування газового ринку Європи, диверсифікації джерел і маршрутів постачання необхідно максимально задіяти потенціал наявної газової інфраструктури. Ми фокусуємося на цьому завданні", - наголосив генеральний директор ОГТСУ Дмитро Липпа.
Як повідомлялося, оператори газотранспортних систем України та Польщі підписали меморандум про співпрацю щодо вдосконалення міждержавного трубопровідного сполучення.