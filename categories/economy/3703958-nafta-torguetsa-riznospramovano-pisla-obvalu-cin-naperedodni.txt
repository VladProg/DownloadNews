Ціни на нафту слабко змінюються в середу, 3 травня, після різкого зниження напередодні.

Як передає Укрінформ, про це повідомляє enkorr.
Липневі ф'ючерси на Brent подорожчали на лондонській біржі ICE Futures на $0,04 (0,05%), до $75,36 барель. У вівторок Brent здешевшала на $3,99 (5%), до $75,32 за барель.
Червневі ф'ючерси на WTI подешевшали на електронних торгах Нью-Йоркської товарної біржі (NYMEX) на $0,02 (0,03%), до $71,64 за барель. За попередню сесію контракт здешевшав на $4 (5,3%), до $71,66 за барель.
Обидві марки завершили торги на найнижчій позначці з 24 березня на побоюваннях глобальної рецесії і чергового підвищення процентної ставки Федеральною резервною системою (ФРС).
«Страхи рецесії стали ураганом, що зруйнував усе на своєму шляху, включаючи ринок нафти. І байдуже, що фундаментальні показники ринку зараз сильніші, ніж будь-коли – з попитом, що зростатиме, і пропозицією, яка падатиме, у найближчому майбутньому», – написав управляючий директор Velandera Energy Partners Маніш Радж.
Федеральний резерв, як очікується, підвищить ключову процентну ставку на 25 базисних пунктів за підсумками дводенного засідання, яке завершується у середу. При цьому ЦБ може сигналізувати про готовність взяти паузу у циклі посилення грошово-кредитної політики на наступному засіданні, зазначає MarketWatch.
Трейдери чекають також на офіційні дані про запаси енергоносіїв у США за минулий тиждень, які Міненерго країни розкриє пізніше в середу. Експерти, опитані S&P Global Commodity Insights, у середньому прогнозують, що резерви нафти в країні впали на 3,3 млн барелів, бензину і дистилятів – на 300 тисяч і 1,5 млн барелів відповідно.
Дані Американського інституту нафти (API), опубліковані напередодні ввечері, показали падіння запасів нафти в Штатах за тиждень, що завершився 28 квітня, на 3,9 млн барелів.