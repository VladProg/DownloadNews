У жовтні рівень інфляції в Польщі склав 17,9%, що є найвищим показником за останні 25 років, з січня 1997 року.

Про це інформує Головне статистичне управління (GUS) Польщі, передає кореспондент Укрінформу.
За даними GUS, у порівнянні з жовтнем минулого року ціни на продукти харчування та безалкогольні напої зросли на 21,9%, на електроенергію – на 41,7%, на паливо – на 19,5%.
У порівнянні з минулим місяцем ціни на продукти зросли на 2,7%, на електроенергію – на 2%, на паливо – на 4,1%.
За оцінками польських фахівців та урядовців, до кінця року спостерігатимуться рекордні темпи інфляції, а в наступному році вона почне знижуватися.
Як відомо, схожий рівень інфляції в Польщі спостерігався в січні 1997 року – 17,8%.
Глава польського уряду Матеуш Моравецький неодноразово заявляв, що на різке зростання рівня інфляції в Польщі впливає збройна агресія росії проти України і російський енергетичний шантаж.