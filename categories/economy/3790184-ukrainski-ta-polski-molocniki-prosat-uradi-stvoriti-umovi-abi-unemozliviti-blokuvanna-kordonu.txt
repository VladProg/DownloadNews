Об’єднання «Спілка молочних підприємств України» (СПМУ) та Польська молочна палата закликають уряди України та Польщі створити умови, які б унеможливили блокування українсько-польського кордону.

Як передає Укрінформ, про це повідомляє пресслужба СПМУ.
"У той час, коли Україна формує форпост на східних кордонах Євросоюзу – для розширення принципів демократії та вільного ринку, в тому числі й за активної підтримки Польщі, уряди обох країн мають взяти на себе ініціативу та відповідальність за створення умов, які б унеможливили виникнення подібних деструктивних ситуацій. Якщо такі ситуації все ж виникають, то уряди мають оперативно вживати необхідних заходів для їх врегулювання", - йдеться у тексті звернення.
Зазначається, що блокування транспортних перевезень на кордоні, які останнім часом практикуються деякими польськими організаціями, ставлять під удар повноцінні торговельні відносини між Україною та Польщею.
У СМПУ та у Польській молочній палаті наголошують, що такі крайні заходи є неприпустимими; стаючи системними, вони починають становити загрозу розвитку як українських, так і польських компаній.
У заяві також ідеться про те, що збереження повноцінних торговельних відносин між Україною та Польщею однаково важливе для підприємців обох країн.
Зокрема, за даними Державної митної служби України, у січні - жовтні 2023 року Польща експортувала в Україну товарів майже на 5,5 млрд євро, у тому числі молочної продукції - на 160 млн євро. При цьому Україна експортувала до Польщі молочної продукції на 77 млн євро.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня. Страйк призвів до повної зупинки руху на трьох прикордонних пунктах пропуску між Польщею та Україною: "Дорогуськ - Ягодин", "Корчова - Краківець", "Гребенне - Рава-Руськ".
На кордоні утворилися величезні черги з українських вантажівок, подекуди вони сягають по 40 км в обидва боки. Польські паркінги для багатьох водіїв стали місцем тимчасового проживання.