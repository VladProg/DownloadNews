Корея надала Україні 4 екскаватори, які використовуватимуться для ремонту та відновлення енергетичної інфраструктури.

Як передає Укрінформ, про це повідомляє Міністерство енергетики України.
«У межах гуманітарної допомоги від Республіки Корея в Україну надійшло 4 екскаватори. Ця техніка дозволить пришвидшити виконання ремонтних робіт з відновлення енергетичної інфраструктури», - йдеться в повідомленні.
В Міненерго зазначають, що загалом за останні три місяці за сприяння Міністерства закордонних справ Республіки Корея в Україну надійшло 10 вантажів гуманітарної допомоги загальною вагою 114,3 т. Для посилення енергетичного сектору України корейські партнери передали генератори та екскаватори.
Як повідомлялося, Україна невдовзі отримає першу партію 5 700 сонячних панелей для забезпечення електроенергією критичної інфраструктури на тлі російських ракетних атак. Сонячні панелі від італійської компанії ENEL надійдуть в Україну за логістичної підтримки Механізму цивільного захисту ЄС та Енергетичного Співтовариства.