Міжнародні партнери затвердили програми з допомоги українській енергосистемі на понад 200 млн євро. Частина необхідного обладнання вже прямує в Україну.

Про це повідомив директор Центру досліджень енергетики Олександр Харченко під час брифінгу «Поточна ситуація з електроенергією в Україні», проведеного в Медіацентрі Україна – Укрінформ.
«Я знаю, що вже затверджені програми на понад 200 млн євро. Це сукупна цифра. Процес затвердження коштів у цьому напрямку продовжуються в багатьох міжнародних партнерів та країнах, включно зі Світовим банком, Європейським банком реконструкції та розвитку, Європейським інвестиційним банком. Усі вони підключились та шукають кошти для того, аби якомога швидше купити необхідне обладнання». - зазначив він.
За словами Харченка, наразі до України вже прямує обладнання, яке потрібне для відновлення вітчизняної енергосистеми. При цьому він уточнив, що воно є специфічним; обладнання не завжди є у вільному доступі, а більша його кількість виробляється довго.
«З обладнанням наразі важко. Ми робили запаси, але вони не безконечні; після масштабних хвиль атак запаси сильно вичерпуються... Ми зараз шукаємо усе можливе обладнання, зокрема і будь-які трансформатори, навіть ті, які вже були у використанні. Проблема є. З одного боку партнери максимально зібрались, з іншого – це не так просто», - резюмував він.
Як повідомлялось, наразі Міненерго перебуває у постійному контакті з Укренерго, операторами систем розподілу та іншими енергетичним компаніями для систематичного оновлення і актуалізації запитів для міжнародних партнерів щодо потреб енергосектору. Зокрема, є список з 15 тисяч позицій від енергетичних компаній щодо їхніх потреб.
З 10 жовтня об’єкти енергетичної інфраструктури почали піддаватися масованим атакам, які набули регулярного характеру. У результаті обстрілів ракетами, дронами та артилерією пошкоджень і зазнало руйнувань близько 40% енергетичної інфраструктури.