АТ «Укрпошта» знизила тарифи на доставку до Литви, Латвії, Естонії до 45%.

Як передає Укрінформ, про це повідомляє пресслужба АТ «Укрпошта».
«Укрпошта націлена зробити максимально доступними відправлення до країн із найбільшою кількістю українських переселенців. Саме тому у рамках співпраці Укрпошти з поштовими операторами Lietuvos paštas (Литва), Latvijas Pasts (Латвія) та Omniva (Естонія) було знижено тарифи на відправку дрібних пакетів на 25%-35% залежно від ваги, та посилок на 35%-45%», – йдеться у повідомленні.
Зазначається, що оформити відправлення можна у поштових відділеннях Укрпошти та в особистому онлайн-кабінеті, а також за допомогою мобільного застосунку Укрпошти. Оформлюючи відправлення онлайн, кожен клієнт додатково отримує знижку – 3%. Для постійних відправників та корпоративних клієнтів діють накопичувальні знижки.
«Тепер відправити браслет з українською, символікою вагою до 250 г коштуватиме 5.73 дол. США; пару українських книжок вагою 1 кг – від 11 дол. США; посилку з дому з речами переселенців вагою 5 кг – від 21 дол. США», – додали в компанії.
Як повідомлялося, у 2022 році пошти Естонії, Латвії, Литви зробили міжнародні поштові випуски на знак підтримки України та її сміливих і нескорених українців, випустивши марки, конверти і картки з символікою і пам’ятками України.
У межах допомоги Україні впродовж 2022 року Естонія спільно з Укрпоштою запустили програму безкоштовної доставки посилок з гуманітарною допомогою. Крім того, пошта Литви зібрала і направила до українських благодійних фондів 20 вантажівок із одягом, а також 2 вантажівки із сортувальним обладнанням для Укрпошти.
Пошта Латвії стала першою, хто розпочав співпрацю з Україною в галузі імпорту генераторів, павербанків, літій-іонних акумуляторів, портативних зарядних станцій, старлінків без мита та ПДВ.