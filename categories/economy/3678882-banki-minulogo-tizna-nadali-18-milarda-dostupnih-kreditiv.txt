Із моменту старту програми «Доступні кредити 5-7-9%» суб’єкти підприємництва отримали від уповноважених банків кредити на загальну суму 179,67 млрд грн, із них за останній тиждень – на 1,81 млрд грн.

Як передає Укрінформ, про це повідомляє пресслужба Міністерства фінансів.
«За минулий тиждень у межах програми («Доступні кредити 5-7-9%» - ред.) видано 394 пільгових кредитів на загальну суму 1,81 млрд грн, у тому числі, банками державного сектору економіки укладено 270 кредитних договорів на суму 0,79 млрд гривень», - йдеться в повідомленні.
Зазначається, що з моменту старту державної програми «Доступні кредити 5-7-9%» суб’єкти підприємництва отримали від уповноважених банків 57 432 кредити на загальну суму 179,67 млрд грн, з яких 37 740 – від банків державного сектору економіки на загальну суму 75,22 млрд гривень.

За період дії воєнного стану в Україні за державною програмою «Доступні кредити 5-7-9%» укладено 22 610 кредитних договорів на загальну суму 90,05 млрд грн (у тому числі банками державного сектору – 17 264 кредитних договори на суму 48,57 млрд грн), з яких: 0,87 млрд грн – на інвестиційні цілі, 6,93 млрд грн – як антикризові кредити, 4,37 млрд грн – як рефінансування попередньо отриманих кредитів, 26,47 млрд грн – кредити для сільськогосподарських товаровиробників та 51,40 млрд грн – на антивоєнні цілі.
У Міністерстві фінансів зауважують, що на сьогодні розроблено проєкт змін щодо оптимізації Державних програм «Доступні кредити 5-7-9%» та «Доступний фінансовий лізинг 5-7-9%» в умовах воєнного стану. Проєктом передбачається продовження надання державної фінансової підтримки бізнесу, у тому числі, сільськогосподарським товаровиробникам, які отримали кредити у рамках проведення посівної кампанії у 2022 році. Найближчим часом Кабінет Міністрів України розгляне проєкт у встановленому законодавством порядку.
Як повідомлялося, Кабінет Міністрів 21 жовтня 2021 року ухвалив постанову №1106, яка передбачає залучення більшої кількості учасників до державних програм «Доступні кредити 5-7-9%» та «Доступна іпотека 7%». Постановою запроваджено державну програму фінансового лізингу для суб’єктів мікро-, малого та середнього підприємництва. Урядова програма «Доступні кредити 5-7-9%» стартувала 1 лютого 2020 року. Надання однієї з трьох можливих ставок за кредитом у межах цієї програми залежить від розміру бізнесу позичальника та терміну його діяльності. Державна програма «Доступні кредити 5-7-9%» реалізується Фондом розвитку підприємництва, який на сьогодні уклав угоди про співробітництво із 45 банками на умовах компенсації відсотків.