Із початку використання інструменту державних гарантій на портфельній основі українські банки видали кредитів на 70,4 млрд грн для підтримки мікро-, малого та середнього бізнесу.

Як передає Укрінформ, про це повідомляє пресслужба Міністерства фінансів.
"У межах підтримки мікро, малого та середнього бізнесу в Україні з початку використання інструменту державних гарантій на портфельній основі з грудня 2020 року видано 21 929 кредитів на загальну суму 70,4 млрд гривень", - йдеться в повідомленні.
Зазначається, що станом на 1 квітня 2023 року 29 банків-кредиторів обслуговують 16 955 кредитів на суму 53,26 млрд гривень. Зобов’язання за основним боргом, що частково забезпечений державними гарантіями на портфельній основі, становили 25,94 млрд гривень. Це близько 71 % від загального ліміту наданих гарантій (36,33 млрд гривень).
При цьому в березні 2023 року укладено 728 кредитних договорів на суму 3,82 млрд грн із часткою зобов’язань за основним боргом, гарантованих державою, в обсязі 2,08 млрд гривень.

За кількістю кредитів, що обслуговуються станом на 1 квітня поточного року під державні гарантії на портфельній основі лідирує АТ КБ «ПриватБанк» – наразі обслуговуються 12 024 кредити на загальну суму 18,1 млрд грн, що становить 73 % від ліміту таких гарантій, наданих цьому банку. Другим за кількістю таких кредитів є АТ «Ощадбанк» – 2 106 кредитів на загальну суму 8,8 млрд грн (відповідно – 74% від ліміту банку).
Найбільший обсяг кредитів обслуговується: в Одеській області – 1 176 кредитів на близько 3,94 млрд грн, у Києві, де обслуговується 1 137 кредитів на 3,92 млрд грн, у Дніпропетровській області – 1 519 кредитів на 3,83 млрд грн та у Львівській – 1 421 кредит на 3,55 млрд гривень.

За видом економічної діяльності найбільше кредитів, частково забезпечених державними гарантіями на портфельній основі, обслуговуються у таких сферах: сільське господарство – 6 333 кредити на 33,73 млрд грн, оптова та роздрібна торгівля, ремонт транспортних засобів – 6 679 кредитів на загальну суму 10,51 млрд грн, переробної промисловості – 1 535 кредитів на 5,51 млрд гривень.
Як повідомлялося, програма кредитування з покриттям державними гарантіями на портфельній основі передбачає можливість для ММСП взяти кредит під державні гарантії, які покривають до 70% зобов’язань позичальника. Програма розрахована на підприємців, які не можуть взяти “звичайний” кредит через брак застави або ж відсутність кредитної історії.
Програма впроваджується Міністерством фінансів і державним Укрексімбанком через мережу банків-партнерів. Позику може отримати представник мікро-, малого чи середнього бізнесу з річним доходом, що не перевищує еквівалент 50 млн євро, де працюють не більше 250 людей.