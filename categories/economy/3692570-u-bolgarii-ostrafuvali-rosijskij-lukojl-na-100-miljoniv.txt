російська нафтова компанія «Лукойл» у Болгарії має виплатити 100 мільйонів євро за зловживання домінуючим становищем шляхом обмеження доступу до податкових складів і транспортної інфраструктури, повідомила у четвер Комісія із захисту конкуренції (КЗК).

Як передає Укрінформ, про це повідомляє Euractiv.
«Це може запобігти, обмежити або спотворити конкуренцію та вплинути на інтереси споживачів шляхом обмеження імпорту моторного палива в країну», - підсумували в Комісії.
Розслідування КЗК було зосереджено на поведінці «Лукойл Нафтохім Бургас» та «Лукойл Болгарія» і виявило, що група порушила закон, не надавши імпортерам і виробникам моторного палива доступ до власних податкових складів.
Також зазначається, що «Лукойл» обмежив імпорт морськими шляхами, заблокувавши склади, пов’язані з нафтотерміналами «Розенець» та «Петрол-Варна» та не забезпечивши доступ до нафтопродуктів групи для транспортування палива іншим виробникам та імпортерам.
Група «Лукойл» володіє у Болгарії найрозгалуженішою інфраструктурою зберігання та пов’язаною з нею транспортною інфраструктурою, і разом із високою часткою на ринку зберігання автомобільного пального є домінуючим підприємством у країні.
Проте згідно з висновком КЗК, група використовує стратегію, що включає кілька антиконкурентних практик, які за послідовного та кумулятивного застосування впродовж більш ніж п’яти років створюють перешкоди для імпорту палива, або цілком перешкоджаючи цьому процесу, або роблячи його економічно неефективним.
Такий підхід дозволяє російському «Лукойлу» зберігати лідерські позиції в Болгарії на рівні оптової та роздрібної торгівлі.
За інформацією КЗК, «Лукойл» зловживає своїм домінуванням як згідно із національним законодавством, так і згідно із законодавством ЄС, оскільки обмеження імпорту в Болгарію може суттєво вплинути на схему торгівлі між країнами-членами.
Як повідомляв Укрінформ, польський державний нафтогазовий концерн PKN Orlen розірвав контракт із російською компанією "Татнафта" без сплати штрафних санкцій після припинення постачання нафти з рф.