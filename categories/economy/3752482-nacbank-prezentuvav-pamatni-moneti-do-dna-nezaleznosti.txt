Національний банк України презентував нові пам’ятні монеті “Сміливість бути. UA”, присвячені сміливості української нації.

Як передає Укрінформ, про це повідомляє пресслужба НБУ.
“Національний банк України ввів в обіг пам’ятні монети “Сміливість бути. UA”. Вони особливі, адже зазвичай монети присвячуються особистостям, подіям чи якимось суто матеріальним речам. Але ми спробували віднайти щось, що нас об’єднує та є вартим того, щоб бути закарбованим на монеті. І ми знайшли спільну рису, яка є очевидною для всього світу, рису, яка, по суті, стала синонімом слова “українці”. Це – сміливість! Щодня протягом цієї війни ми маємо можливість спостерігати за безліччю прикладів сміливості, звитяги, сили духу українців”, – сказав голова Національного банку України Андрій Пишний.

Пам’ятні монети “Сміливість бути. UA” продовжують серію “Безсмертна моя Україно”. Срібна монета має номінал 10 гривень та виготовлена зі срібла 925 проби масою 31,1 г (одна тройська унція). Крім того, монета оздоблена локальною позолотою (вміст золота – не менше ніж 0,00009 г). Категорія якості карбування – “спеціальний анциркулейтед”, діаметр – 38,6 мм. Тираж срібної монети – до 5 000 штук.
На її аверсі зображено стилізовану композицію, що символізує Україну. Образ нашої Батьківщини втілено в символі тризуба, що перебуває “на вістрі” часу, сучасних трендів, суспільних процесів, уваги світу та творення нової світової історії. На абсолютно дзеркальному тлі розміщено лезо меча; угорі – малий Державний Герб України.
На реверсі срібної монети міститься композиція, що символізує феномен сміливості та героїчного спротиву українського народу. У центрі зображено золотисту зірку, що засяяла новою надією (символічна паралель – Вифлеємська зоря), яка завдяки неймовірній відвазі та рішучості українців зруйнувала непорушний ідеологічний (міфічний) “камінь-бетон” непереможності російської армії, що протягом багатьох десятиліть навіювався російською пропагандою усьому світу, а також вертикальний напис: СМІЛИВІСТЬ БУТИ. UA.
Пам’ятна монета з нейзильберу має номінал 5 гривень. Її дизайн повторює загальну стилізовану композицію срібної монети з акцентом зображення аверсу на лезі меча, розміщеного на матовому тлі, як символічний знак готовності українців захищати свою незалежність зі зброєю в руках. Тираж монети з нейзильберу – 75 000 штук.
Придбати пам’ятні монети “Сміливість бути. UA” можна з 24 серпня 2023 року в інтернет-магазині нумізматичної продукції Національного банку. Загалом через інтернет-магазин буде реалізована одна тисяча срібних монет та 15 тисяч монет з нейзильберу, всі вони будуть доступні з першого дня продажу. Крім того, з вересня пам’ятні монети будуть поступово реалізовуватися і банками-дистриб’юторами (АТ АБ "Укргазбанк", АТ "АБ "Радабанк", АТ "Таскомбанк", АТ КБ "ПриватБанк") – у міру їх відвантаження Банкнотно-монетним двором НБУ. Детальнішу інформацію про початок реалізації та точки продажу можна буде дізнатися на їхніх офіційних сайтах.


Фото: НБУ