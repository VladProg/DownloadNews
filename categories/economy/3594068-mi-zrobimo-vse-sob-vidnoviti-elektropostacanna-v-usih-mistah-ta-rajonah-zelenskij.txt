Держава зробить усе, щоб відновити електропостачання в усіх населених пунктах України.

Про це заявив Президент Володимир Зеленський у відеозверненні, передає Укрінформ.
"Хоча в деяких наших містах і районах енергетики ще змушені за графіком обмежувати постачання електрики для збереження стабільності системи, ми робимо й зробимо все, щоб відновити технічні можливості для постачання", - сказав Президент.
Він додав, що також у звільнених районах на Харківщині, на Херсонщині, на Донеччині (у Лимані, у Святогірську) влада працює над поверненням порядку, соціальних і медичних послуг, енергопостачання, зв'язку й пошти, водопостачання й газу, де це можливо.
Зокрема, вже почали повертати газопостачання в Ізюм – перші 500 родин міста знову мають в оселях газ. Тільки за 14 жовтня підключено до газопостачання понад три тисячі будинків в Ізюмському, Купʼянському, Чугуївському та Харківському районах Харківської області. Тривають роботи й на інших напрямках.
Президент подякував усім, хто оперативно ліквідовує наслідки російських терористичних ударів: енергетикам, працівникам ДСНС, комунальних служб та місцевої влади, будівельникам, працівникам Національної поліції, урядовцям, які координують процес відновлення.
Як повідомляв Укрінформ, вранці 15 жовтня росіяни завдали ракетного удару по одному з районів Київщини.
Укренерго попередило про можливі аварійні відключення через удар по об‘єкту енергетичної інфраструктури у Київській області.