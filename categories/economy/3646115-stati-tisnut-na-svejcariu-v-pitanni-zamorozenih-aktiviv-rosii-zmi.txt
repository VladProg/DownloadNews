США хочуть використати заморожені у Швейцарії російські активи, щоб допомогти Україні у відбудові, однак конфіскація приватних коштів є складним процесом з юридичного погляду.

Про це пише Neue Zürcher Zeitung, передає Укрінформ.
Як зазначається, Швейцарія вже заблокувала російські фінансові активи на суму близько 7,5 млрд франків (приблизно €7,3 млрд), а також 15 об’єктів власності.
Ця нейтральна країна створила робочу групу, котра вивчає, яким саме чином можна використати заблоковані кошти.
Видання повідомляє, що за інформацією кількох джерел у різних відомствах, тиск з боку США та деяких інших держав на Швейцарію в цьому контексті зростатиме.
Україна оцінює вартість відбудови після російської агресії щонайменше в $750 млрд. І з кожною новою атакою рф ця ціна продовжує зростати, констатує швейцарське видання.
Найбільшим джерелом фінансування могли б стати резерви російського центробанку в розмірі близько 300 мільярдів доларів, заблоковані в Євросоюзі та країнах G7. Окрім того, у ЄС заморозили близько 19 млрд євро, що належать російським олігархам.
Тим часом агентство Bloomberg повідомило, що Берлін погодиться використати мільярди євро заморожених у ФРН російських активів для допомоги у відбудові України, якщо будуть вирішені юридичні питання і на це підуть держави-союзниці.
Фото: radiosvoboda.org