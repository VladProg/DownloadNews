НАК "Нафтогаз України" готуватиметься до опалювального сезону на два роки вперед.

Як повідомляє кореспондент Укрінформу, про це сказав голова правління компанії Олексій Чернишов в ефірі телемарафону.
"Ми завжди маємо забезпечувати стабільне енергопостачання. Фактично ми маємо розуміти баланс наших ресурсів і резерв наших ресурсів протягом наступних періодів. Я вважаю, що два роки - це той мінімальний період, який ми маємо бачити в перспективі. Безумовно ми плануємо і на більший період час, але протягом війни це робити досить складно", - розповів він.
Чернишов наголосив, що щороку підготовка до опалювального сезону в Україні перетворюється на спеціальну подію, чого немає в жодній країні, тому що все відбувається в плановому режимі.
"Ми маємо забезпечити країну відповідними національними резервами енергії, в першу чергу газом, нафтою та нафтопродуктами для того, щоб впевнено дивитися у майбутнє", - зауважив очільник Нафтогазу.
Він додав, що Україна має збільшувати власний видобуток газу для того, щоб забезпечити власну енергонезалежність.
Чернишов заявив, що нинішній опалювальний сезон має завершитися на початку квітня, але у разі похолодання буде продовжений.
"Є сподівання, що фактично зупиняти постачання тепла органи місцевого самоврядування зможуть на початку квітня. Але ми будемо керуватися температурними показниками. Якщо буде холодно, то, безумовно, теплопостачання буде продовжуватись. У цьому немає жодної загрози", - розповів він.
Очільник Нафтогазу зазначив, що протягом цього року газ все одно треба заощаджувати. Він додав, що до кінця поточного опалювального сезону тарифи на газ не будуть змінюватись.
Як повідомляв Укрінформ, НАК «Нафтогаз України» у 2023 році планує збільшити видобуток газу на 1 млрд кубометрів та розробити 12 нових свердловин на заході країни.