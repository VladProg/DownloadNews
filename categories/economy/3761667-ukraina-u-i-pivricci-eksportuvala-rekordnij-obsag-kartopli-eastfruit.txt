У січні-червні 2023 року українські фермери експортували 19,8 тис. т картоплі, що є рекордним показником для України, яка востаннє експортувала більше 10 тис. т картоплі у 2013 році, коли на зовнішні ринки було поставлено 14,7 тисяч тонн.

Як передає Укрінформ, про це повідомляє EastFruit.
Зазначається, що експорт картоплі за перше півріччя 2023 року був у 2,3 раза вищим від минулорічного показника за аналогічний період і в 3,8 раза вищим, ніж у середньому за останні п’ять років.
Водночас аналітики проєкту зауважують, що ціни на картоплю в Україні залишаються досить низькими, а виробники продовжують виробляти продукцію низької якості.
“На жаль, в Україні більшість виробників картоплі не бачать різниці між сировиною і готовою продукцією. При цьому ті, хто інвестує в доопрацювання картоплі, нерідко виявляють, що вона має після доопрацювання навіть гірший вигляд, ніж до неї. А отже, починати потрібно з повного оновлення підходів до вирощування", - наголосив економіст інвестиційного департаменту Продовольчої й сільськогосподарської організації ООН (ФАО) Андрій Ярмак.
Він додав, що реакція галузі на зауваження щодо якості продукції зазвичай є абсолютно неконструктивною, і це призводить до того, що багато років поспіль виробники продовжують виробляти картоплю низької якості.
“Минулого сезону, та й цього теж, ціни на картоплю в Європі залишаються аномально високими. Однак українські виробники картоплі продовжують працювати собі у збиток. Україна імпортувала тисячі тонн цибулі з Узбекистану, який є найбільшим у світі імпортером картоплі для свіжого ринку. За перші п’ять місяців 2023 року Узбекистан імпортував у 20 разів більше картоплі, ніж Україна експортувала всього. Однак до Узбекистану українські картоплярі не експортували жодної тонни картоплі. Галузі, яка претендує на щорічне виробництво мільйонів тонн товарної продукції, варто було б бодай мінімально витратитися на системну роботу з просування експорту та поліпшення доступу до ринків”, – наголосив Ярмак.
За його словами, цього сезону ціни на картоплю в Україні знову залишаються критично низькими та знову б’ють антирекорди. При цьому ціни на картоплю в Польщі вже майже вдвічі вищі, ніж в Україні. Відповідно, українські фермери знову прогнозують доволі складний сезон по картоплі.
Як повідомляв Укрінформ, за даними Міністерства аграрної політики та продовольства України, цьогоріч в Україні вже вирощено 711,5 тис. т картоплі при середній урожайності 138,9 ц/га.