Казахстан купує танкери для транспортування своєї нафти через Каспійське та Чорне моря, що є ознакою пошуку альтернативи основному експортному трубопроводу через РФ.

Як передає Укрінформ, про це повідомляє Bloomberg.
Заступник міністра енергетики Казахстану Єрлан Аккенженов повідомив, що підрозділ державної компанії «КазМунайГаз» вже придбав два танкери дедвейтом 8 тисяч тонн кожен для транспортування нафти через Каспій. Він додав, що компанія планує придбати ще два судна дедвейтом 80 тисяч тонн кожне для роботи у Чорному морі.
Аккенженов стверджує, що Казахстан вивчає такі альтернативи, хоча Каспійський трубопровідний консорціум (КТК), який проходить через Росію, залишається найприбутковішим маршрутом для експорту сирої нафти. Іншим видам транспорту «важко конкурувати» із КТК, зазначив міністр.
КТК відправив близько 80% казахстанського експорту нафти минулого року, доставляючи сиру нафту наземним трубопроводом від основних родовищ країни до чорноморського танкерного термінала поблизу російського порту в Новоросійську.
За словами Аккенженова, цього року Казахстан експортував 300 тисяч тонн нафти через Каспійське море та через нафтопровід Баку-Тбілісі-Джейхан, який пролягає із Азербайджану до Туреччини, і планує відправити близько 1,5 мільйона тонн цього року.
Країна також має можливості збільшити експорт нафти до Китаю до 6,5 мільйона тонн на рік із поточного 1 мільйона, запланованого до відправлення у 2023 році. Аккенженов розповів, що прийняття рішення щодо розширення співпраці із КНР залежатиме від економічних інтересів виробників.
«Ми також прагнемо відновити та збільшити експорт нафтопродуктів до Киргизстану, Узбекистану, Таджикистану та Європи», – підкреслив він.
Як повідомляв Укрінформ, «Казахстанські залізниці» з 8 травня заборонили транспортування нафтопродуктів до російського чорноморського порту Тамань.
Фото: Andrey Rudakov/Bloomberg