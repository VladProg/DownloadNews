рф продовжує вивозити з України награбоване зерно.

Про це йдеться у зведенні Генштабу ЗСУ, передає Укрінформ.
"росія продовжує вивозити з України награбоване зерно. У місті Бердянськ Запорізької області, з акваторії морського порту, відзначено транспортування ворожими буксирами російської самохідної баржі, яка завантажена пшеницею", - йдеться у повідомленні.
Крім того, в Генштабі повідомили, що триває примусова паспортизація населення тимчасово зайнятої території Запорізької області. Так, в місті Токмак, російська окупаційна так звана "влада", разом з представниками російської фсб, погрожує місцевим громадянам України, які відмовилися від отримання паспортів громадян російської федерації, вивезенням їхніх дітей до східних регіонів росії. Самих батьків погрожують вивезти до Василівки Запорізької області.
Як повідомлялось, на тимчасово окупованій території Запорізької області посівна кампанія майже не проходить. Фермери засіяли лише 20% посівних площ.


Фото ілюстративне