Україна планує значно наростити значну кількість газотурбінних та біогазових установок до початку наступного опалювального сезону; вже до кінця цього літа очікується надходження 20-30 одиниць такого обладнання потужністю від 25 до 50 МВт.

Про це повідомив радник прем'єр-міністра України Юрій Бойко під час брифінгу в Медіацентрі Україна - Укрінформ.
«Новинкою цього сезону стане будівництво генеруючих потужностей, які можна оперативно розгорнути і які будуть відповідати програмі децентралізованої генерації. Йдеться про газотурбінні установки, які можна швидко розмістити та швидко підключити до мереж, та про біогазові установки з локалізацією до місцевих видів доступного палива. Так само буде делеговано доручення органам місцевої влади зробити і почати реалізовувати локальні програми розвитку децентралізованої генерації», – сказав Бойко.

За його словами, на сьогодні вже ведеться діалог із міжнародними партнерами про постачання необхідного обладнання.
«Розглядати ці установки як джерело постійного виробництва електроенергії не варто. Це має бути резерв. Або для покриття максимумів», – додав Бойко.
Як повідомлялося, Україна має високий потенціал здійснити децентралізацію процесів генерації електроенергії, які відповідатимуть загальноєвропейським правилам безвуглецевого розвитку.
План відновлення української енергетичної інфраструктури, зокрема, включає виробництво сонячних панелей, обладнання для вітряків, інвенторного обладнання, систем довготривалого зберігання енергії, впровадження розумних мереж, будівництво потужностей з виробництва "зеленого" водню.