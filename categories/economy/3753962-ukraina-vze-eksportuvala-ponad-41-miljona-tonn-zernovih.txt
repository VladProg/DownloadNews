Україна у 2023/2024 маркетинговому році (з 1 липня по 28 серпня 2023 року) експортувала 4,157 млн т зернових та зернобобових.

Як передає Укрінформ, про це повідомляє пресслужба Міністерства аграрної політики та продовольства.
Зазначається, що у нинішньому МР Україна вже експортувала 1,773 млн т пшениці, 460 тис. т ячменю, 0,6 тис. т жита та 1,916 млн т кукурудзи.
Для порівняння: у 2022/2023 МР станом на 31 серпня 2022 року Україна експортувала 3,964 млн т зернових та зернобобових, у тому числі: 1,139 млн т пшениці, 310 тис. т ячменю, 0,5 тис. т жита та 2,498 млн т кукурудзи.
З початку серпня 2023 року Україна вже експортувала 1,884 млн т зернових та зернобобових (станом на 31 серпня торік - 2,264 млн т), у тому числі: 952 тис. т пшениці (763 тис. т), 165 тис. т ячменю (161 тис. т) та 763 тис. т кукурудзи (1,331 млн т). Цьогоріч із початку серпня жито не експортувалося (торік за цей період 0,5 тис. т).
З початку 2023/2024 МР Україна експортувала 20,8 тис. т борошна (у 2022/2023 МР на відповідну дату - 11,9 тис. т).
Як повідомляв Укрінформ, Україна експортувала у 2022/2023 маркетинговому році (з 1 липня 2022 року по 30 червня 2023 року) майже 49 млн т зернових та зернобобових.
Фото: cfts.org.ua