В Україні за весь період функціонування ринку землі станом на 2 березня 2023 року укладено 153 659 земельних угод, які охоплюють 344 тис. га площ.

Як передає Укрінформ, про це повідомляє пресслужба Міністерства аграрної політики та продовольства України.
«Загалом станом на сьогодні за увесь період функціонування ринку землі укладено 153 659 земельних угод за площею в 344 061 га», - йдеться у повідомленні.
Зазначається, що регіонами-лідерами за площами землі, щодо яких укладено угоди за увесь період існування ринку, є: Харківщина (40,8 тис. га), Дніпропетровщина (31,5 тис. га), Полтавщина (28,5 тис. га), Кіровоградщина (28,3 тис. га) та Хмельниччина (21,5 тис. га).
Середня ціна 1 га землі в Україні становить 39 тис. грн. Такий показник отримано на основі 125 397 угод із продажу землі за площею в 284 483 га.
З 24 лютого 2022 року по 2 березня 2023 року укладено 52 693 угоди на ринку землі. Вони охоплюють площу в 99 534 га.
Найактивнішими регіонами (за площею земель, щодо яких зареєстровано правочини) стали: Дніпропетровщина (10,2 тис. га), Полтавщина (10 тис. га), Кіровоградщина (10 тис. га), Вінниччина (9,9 тис. га) та Хмельниччина (9,7 тис. га).
За останній місяць було укладено 8386 правочинів у межах ринку землі за площею в понад 17,3 тис. га. У лютому 2023 року гектар землі за договорами купівлі-продажу найвище оцінювався в Івано-Франківській області – 167 900 грн, Львівській – 128 143 грн, Київській – 74 573, Вінницькій – 60 805 і Закарпатській – 50 264.
Наразі подали заяви для отримання доступу до Державного земельного кадастру 5702 нотаріуси. Усього заяв – 6425, із них погоджено – 5579, відмову отримали 846.
Як повідомлялося, ринок землі в Україні офіційно стартував 1 липня 2021 року. До 2024 року купувати сільськогосподарську землю можуть тільки фізособи-громадяни України з обмеженням у 100 гектарів. Закон про ринок землі забороняє купувати землю іноземцям.