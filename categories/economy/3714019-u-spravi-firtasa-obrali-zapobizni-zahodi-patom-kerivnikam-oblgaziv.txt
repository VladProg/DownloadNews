У межах викриття масштабної схеми розкрадання блакитного палива із газотранспортної системи України п’ятьом керівникам облгазів обрано запобіжний захід, ще двом посадовцям повідомлено про підозру.

Як передає Укрінформ, про це повідомляє пресслужба БЕБ.
"Детективи Бюро економічної безпеки України та співробітники СБУ здійснюють досудове розслідування у справі щодо масштабного розкрадання палива із газотранспортної системи України (ГТС). До схеми причетні керівники окремих облгазів «Регіональної Газової Компанії» (РГК), що підконтрольні підсанкційному олігарху Дмитру Фірташу", - йдеться в повідомленні.
Зазначається, що правоохоронці отримали докази злочинної діяльності – розкрадання газу з ГТС, ще двох посадовців - голови правління АТ «Івано-Франківськгаз» та АТ «Сумигаз». Детективи БЕБ повідомили їм про підозру за ч 3 ст. 27, ч. 5 ст. 191 КК України (привласнення, розтрата майна або заволодіння ним шляхом зловживання службовим становищем).
Наразі п’ятьом керівникам окремих облгазів вже обрано запобіжний захід у вигляді тримання під вартою або внесення відповідної застави, зокрема АТ «Закарпатгаз» - 169 млн грн, «Львівгаз» - 155 млн грн, «Вінницягаз» - 186 млн грн, «Дніпропетровськгаз» - 160 млн грн та «Хмельницькгаз» - 228 млн грн.
Як повідомлялось, Бюро економічної безпеки України та співробітники Служби безпеки України за процесуального керівництва прокурорів Офісу генерального прокурора, викрили масштабну схему привласнення державного газу. Загальна сума шкоди, за попередніми оцінками, за 2016-2022 років може становити понад 18 млрд грн. Правоохоронці отримали докази надання Фірташем вказівок керівникам компаній, зв’язку між ними, механізмів виведення коштів та спроб приховати сліди протиправної діяльності.
Як свідчать матеріали слідства, посадовці «облгазів Фірташа» розкрадали кошти, які передбачалися на закупівлю палива для потреб громадян України. Досудове розслідування триває, встановлюється повне коло осіб причетних до злочину.