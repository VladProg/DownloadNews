За два дні з портів Великої Одеси вийшли 9 суден зі 162 тисячами тонн агропродукції для країн Африки, Азії та Європи.

Як передає Укрінформ, про це у Фейсбуці повідомляє Міністерство інфраструктури.
"Зокрема сьогодні відправлено балкер BOZBURUN - M із 40 тис. тонн пшениці для Ефіопії. Це вже восьме за рахунком судно, яке зафрахтоване Всесвітньою продовольчою програмою ООН в рамках допомоги країнам Африки та Азії", - ідеться в повідомленні.

У портах Великої Одеси під обробкою перебувають 26 суден. На них завантажують 1 млн тонн української агропродукції.
З 1 серпня з портів Великої Одеси вийшли 475 суден, які експортували 11,2 млн тонн українського продовольства до країн Азії, Європи та Африки.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовились про продовження "ініціативи з безпечного транспортування агропродукції через Чорне море" ще на 120 днів. Вона починала роботу 22 липня, а перше судно з українським продовольством в її межах вийшло з порту Одеси 1 серпня.
Фото: Міністерство інфраструктури України