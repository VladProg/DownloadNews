Через підрив Каховської ГЕС є ризики підтоплення енергетичних об’єктів на Херсонщині, зокрема Херсонської ТЕЦ. У місті вже знеструмлено майже 12 тисяч споживачів (р-н «Острів»), можливі проблеми з водопостачанням.

Про це повідомляє пресслужба Міністерства енергетики, передає Укрінформ.
«Підрив Каховської ГЕС напряму не вплинув на ситуацію в енергосистемі країни. Загроз для стабільності електропостачання немає. Через підрив дамби є ризики підтоплення енергооб’єктів на Херсонщині, зокрема Херсонської ТЕЦ. Через підтоплення у місті вже знеструмлено майже 12 тисяч споживачів (р-н «Острів»), можливі проблеми з водопостачанням. Готуються превентивні антикризові заходи», - йдеться в повідомленні.
У міністерстві наголосили, що незважаючи на поступове зниження рівня води, прямої загрози для окупованої Запорізької АЕС немає. Експерти НАЕК «Енергоатом» постійно моніторять ситуацію.
Як повідомлялось, російські війська здійснили підрив Каховської ГЕС. Внаслідок підриву машинної зали зсередини станцію повністю зруйновано. Станом на 9:00 6 червня рівень води у водосховищі знижується, розпочалась евакуація населення з потенційних районів затоплення.
Неконтрольоване зниження рівня водосховища є додатковою загрозою для тимчасово окупованої ЗАЕС. Вода з Каховського водосховища необхідна для того, щоб станція отримувала підживлення для конденсаторів турбін і систем безпеки ЗАЕС.