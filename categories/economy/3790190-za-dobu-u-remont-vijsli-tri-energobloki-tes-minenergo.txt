Три енергоблоки теплоелектростанцій вийшли у ремонт 21 листопада. Для покриття зростаючого споживання електроенергії планується збільшити генерацію на гідроелектростанціях.

Як передає Укрінформ, про це повідомляє Міністерство енергетики.
"Через зниження температури фіксується зростання обсягів споживання електроенергії. Минулої доби в короткостроковий ремонт вийшли три блоки ТЕС", - йдеться у повідомленні.
Зазначається, що ситуація в енергосистемі наразі контрольована, для покриття потреб споживачів планується збільшення виробництва електроенергії на ГЕС.
Повідомляється також, що на Донеччині через бойові дії було знеструмлено 2 населених пункти. У Дніпропетровській області через бойові дії в одному з районів області було пошкоджено два ввідних газопроводи. Від газопостачання відключено приватні будинки.
Всього в Україні станом на 22 листопада через технічні порушення і бойові дії без світла залишаються 427 населених пунктів. Енергетики за добу повернули світло для майже 8,5 тисячі споживачів.
Зокрема, на Донеччині енергетики повернули світло до 9 населених пунктів. У Херсоні заживили майже 300 точок обліку, що були знеструмлені внаслідок повені. У Херсонській області підключено 12 населених пунктів та понад 2,2 тисячі точок обліку, які були відключені через несприятливі погодні умови.
На Харківщині після відновлення мереж підключено 362 споживачі.
Як повідомлялося, диспетчерський центр НЕК "Укренерго" шукає шляхи покриття дефіциту в енергосистемі, який виник 22 листопада внаслідок збільшення споживання електроенергії. Наразі ліміти споживання до областей не доводилися.
Фото ілюстративне