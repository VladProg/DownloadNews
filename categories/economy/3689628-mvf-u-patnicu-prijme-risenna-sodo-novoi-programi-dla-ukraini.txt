Виконавча рада МВФ збереться 31 березня в штаб-квартирі Фонду у Вашингтоні для розгляду питання щодо надання Україні нової програми розширеного фінансування EFF на понад $15 мільярдів.

Про це йдеться в графіку роботи керівного органу МВФ, передає Укрінформ.
У документі, зокрема, зазначається, що зустріч 31 березня стосуватиметься України та матиме тему: «Запит на розширену угоду в рамках механізму розширеного фінансування (EFF) та перегляд результатів моніторингової програми за участю правління».
Як повідомляв Укрінформ, минулого тижня представники МВФ і української влади оголосили про досягнення домовленості на рівні персоналу про затвердження програми розширеного фінансування (EFF) для України. Нова програма передбачає обсяг фінансування 11,6 мільярда SDR (приблизно $15,6 мільярда), або 577% квоти України, та розрахована на чотири роки.
Очікується, що фінансування буде спрямоване на підтримку української влади й закріплення політики, яка підтримує фіскальну, зовнішню, цінову та фінансову стабільність. Крім того, програма має посприяти довгостроковому зростанню України на етапі післявоєнної реконструкції, а також на шляху до вступу в ЄС.
Для запуску цього інструмента необхідне рішення Виконавчої ради МВФ.
Як повідомляв Укрінформ, минулого тижня представники МВФ і української влади досягли домовленості на рівні персоналу про затвердження програми розширеного фінансування (EFF) для нашої країни на суму понад 15 млрд дол. Вона розрахована на чотири роки та передбачає двоетапну реалізацію.