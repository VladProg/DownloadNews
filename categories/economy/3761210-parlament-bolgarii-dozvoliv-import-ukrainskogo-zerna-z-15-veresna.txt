Національні збори Болгарії ухвалили рішення про підтримку скасування заборони на імпорт української агропродукції після 15 вересня.

Про це повідомляє The Sofia Globe, передає Укрінформ.
Рішення підтримали 124 депутати, проти виступили 69.
На засіданні в четвер виступив міністр сільського господарства Кирил Ватев, який зізнався, що раніше він підтримував ідею продовження заборони. Однак, за його словами його переконали представлені Кабміну макроекономічні показники, які засвідчили, що скасування заборони не викликає занепокоєння.
Він зазначив, що посилено заходи з контролю за всіма українськими товарами, особливо зерновими.
Як повідомлялось, Рада міністрів Польщі на засіданні у вівторок ухвалила постанову, в якій закликала Єврокомісію продовжити після 15 вересня заборону на імпорт з України чотирьох видів сільськогосподарської продукції. У разі, якщо Брюссель не прийме відповідного рішення, Варшава в односторонньому порядку продовжить ембарго на українське збіжжя. У документі сказано, що заборона діятиме доти, "доки не будуть врегульовані відносини в аграрній сфері між Польщею та Україною".
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Ці країни хочуть продовжити заборону на імпорт до кінця року і розширити її на деякі інші товари.
Українська влада заявила, що у разі продовження Єврокомісією заборони на імпорт українського зерна після 15 вересня Київ може розглядати дзеркальні заходи. Прем’єр-міністр Денис Шмигаль повідомив, що Україна звернеться до арбітражу СОТ у разі блокування Польщею експорту українського зерна.