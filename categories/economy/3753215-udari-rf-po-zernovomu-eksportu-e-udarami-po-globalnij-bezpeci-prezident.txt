Намагання Росії знищити зерновий експорт у Чорноморському регіоні є прорахованими ударами по глобальній безпеці, націленими на провокацію криз у різних регіонах планети.

Про це у своєму вечірньому відеозверненні заявив Президент Володимир Зеленський, передає Укрінформ.

Відео: Офіс Президента, Телеграм
Глава держави зазначив, що він прийняв у п’ятницю у Києві міністра закордонних справ Туреччини Хакана Фідана. За його словами, це була важлива зустріч.
«Це і безпековий компонент, і наша спільна дипломатична робота, і принципові гуманітарні речі, які робимо разом. Зокрема, це звільнення наших людей із російського полону. Говорили про ситуацію, яка склалася через підлі російські удари по зерновому експорту у Чорноморському регіоні. Очевидно, що це – удари по глобальній безпеці. Прораховані, націлені на провокацію криз у різних регіонах планети», - підкреслив Зеленський.
Президент вважає, що Україна разом із Туреччиною може крок за кроком повертати безпеку, що вже неодноразово доводилося. «Вірю, зробимо разом ще більше», - сказав Зеленський.
Як повідомлялося, Президент України Володимир Зеленський зустрівся у Києві з міністром закордонних справ Туреччини Хаканом Фіданом.