За час повномасштабної війни бізнес отримав 40,8 тис. пільгових кредитів за програмою «5-7-9» на суму 159,8 млрд грн.

Про це Прем’єр-міністр України Денис Шмигаль сказав на засіданні уряду у вівторок, передає кореспондент Укрінформу.
“Головним двигуном відновлення та зростання є український бізнес. Тому підтримка підприємців – один із ключових пріоритетів уряду. За час повномасштабної війни бізнес отримав 40,8 тис. пільгових кредитів за програмою «5-7-9» на суму 159,8 млрд грн. Більше половини отримувачів – це аграрії, майже третина – промислові підприємства, 15% – торговельний бізнес, близько 5% – сфера послуг”, - сказав Шмигаль.
За його словами, надаються гранти також за програмою "єРобота". На започаткування та розвиток власної справи українців держава спрямувала 2,1 млрд грн, на розвиток переробних підприємств – 2,9 млрд грн, на допомогу у висадці садів та облаштуванні теплиць – понад 550 млн грн.
Як повідомлялось, програму «Доступні кредити 5-7-9%» реалізує Фонд розвитку підприємництва (ФРП), єдиним учасником якого є уряд України в особі Міністерства фінансів. ФРП уклав угоди про співробітництво із 45 банками.
Фото: КМУ