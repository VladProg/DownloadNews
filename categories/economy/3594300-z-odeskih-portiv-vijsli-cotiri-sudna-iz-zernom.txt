З портів «Одеса» та «Південний» 16 жовтня вийшли чотири судна зі 140 тис. тонн зерна.

Про це у Телеграмі повідомив речник Одеської обласної військової адміністрації Сергій Братчук, передає Укрінформ.
«Сьогодні, 16 жовтня, з портів «Одеса» та «Південний» відправлено чотири судна зі 140 тис. тонн української агропродукції», - написав Братчук.
За його словами, серед відправлених суден - балкер EAUBONNE, який доставить 53,3 тис. тонн пшениці до Кенії. Це вже другий балкер до цієї країни. Перший балкер SUPER HENRY з 51,4 тис.тонн пшениці став під розвантаження в порту Момбаси (Кенія).
За весь час дії ініціативи в напрямку Африки було відправлено 1,1 млн тонн продовольства. Зокрема, з портів Великої Одеси вийшли вже п'ять суден, зафрахтованих Всесвітньою продовольчою програмою ООН. На їх борту - понад 120 тис. тонн зерна для жителів Ефіопії, Ємену та Сомалі.
Як повідомлялось, у рамках реалізації «зернової ініціативи» 15 жовтня з портів «Одеса» та «Південний» вийшло сім суден з українською агропродукцією.
У Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гутерреш підписали Ініціативу про безпечне транспортування зерна та продуктів харчування з портів «Одеса», «Чорноморськ» та «Південний». Перше судно з українським продовольством вийшло з порту Одеси 1 серпня.
Фото: Сергій Братчук / Телеграм