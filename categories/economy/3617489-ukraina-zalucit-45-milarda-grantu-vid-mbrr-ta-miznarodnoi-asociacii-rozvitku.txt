Кабінет Міністрів України на засіданні 18 листопада ухвалив рішення про залучення 4,5 млрд дол. гранту від Міжнародного банку реконструкції та розвитку й Міжнародної асоціації розвитку.

Як передає Укрінформ, про це сказав Прем'єр-міністр України Денис Шмигаль під час засідання уряду, повідомляє Урядовий портал.
"Також сьогодні ухвалюємо два рішення, які допоможуть отримати додатково 4,5 млрд доларів гранту від Міжнародного банку реконструкції та розвитку й Міжнародної асоціації розвитку", - заявив Прем'єр.
Він додав, що ці кошти, які надаються Україні - частина великого проєкту із забезпечення стійкого державного управління в Україні.
За словами Шмигаля, грант буде спрямований на зарплати бюджетникам, зокрема вчителям і лікарям. А також на соцвиплати людям з інвалідністю та внутрішньо переміщеним особам.
Представник Кабінету Міністрів у Верховній Раді Тарас Мельничук у Телеграмі повідомив, що фінансування залучається у межах проєкту «Підтримка державних видатків для забезпечення стійкого державного управління в Україні» .
Як повідомляв Укрінформ, проєкт «Підтримка державних видатків для забезпечення стійкого державного управління в Україні» впроваджується з червня 2022 року. Загальний обсяг залучених коштів становить 7,3 млрд дол. США.
Мета зазначеного проєкту – підтримка стійкої спроможності уряду України здійснювати адміністративну діяльність та надавати послуги для виконання основних державних функцій на національному та регіональному рівнях.