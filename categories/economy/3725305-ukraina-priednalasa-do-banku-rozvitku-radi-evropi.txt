Україна у червні 2023 року завершила процес вступу та стала 43-ою країною - членом Банку розвитку Ради Європи (БРРЄ).

Як передає Укрінформ, про це повідомляє пресслужба Міністерства фінансів.
"Приєднання до Банку розвитку Ради Європи - це ще один крок на шляху подальшої повноцінної інтеграції України в ЄС. Обидві сторони доклали значних зусиль для досягнення цієї мети. Ми впевнені, що членство відіграватиме важливу роль у процесі відновлення України та допоможе нам подолати існуючі виклики", - прокоментував міністр фінансів України Сергій Марченко.
Співпраця Банку з Україною є однією з цілей Стратегічного плану діяльності БРРЄ на 2023 - 2027 роки. Ключові напрями співробітництва стосуватимуться першочергових потреб України у сфері охорони здоров’я та проведення державної житлової політики, у тому числі забезпечення житлом громадян України.
"Вступ України до Банку розвитку Ради Європи є свідченням довіри України до Банку та його спроможності підтримати країну у відновленні, реконструкції та довгостроковому соціальному розвитку", — зазначив керівник Банку розвитку Ради Європи Карло Монтічеллі.
Набуття Україною членства в БРРЄ відбулося менш як через рік після того, як країна офіційно подала заявку на членство у червні 2022 року.
Як повідомлялось, Банк розвитку Ради Європи є багатосторонньою фінансовою установою, яка має виключно соціальну спрямованість. БРРЄ був створений у 1956 році з метою вирішення європейськими країнами питань, пов’язаних із соціально спрямованою реінтеграцією біженців, переміщених осіб та мігрантів.
Фото: coe.int