Україна у січні-травні 2023 року імпортувала 4,2 тис. т свіжого, охолодженого та мороженого м’яса свиней, що у понад 5 разів менше, ніж за аналогічний період торік.

Як передає Укрінформ, про це повідомляє пресслужба асоціації «Свинарі України».
"Сукупний обсяг завезеної свинини за п’ять місяців більш ніж уп’ятеро поступається показнику аналогічного періоду 2022-го та у 2,5 раза менший порівняно з позаминулим роком: 4,2 тис. т проти 22,4 тис. т та 10,3 тис. т, відповідно", - йдеться у повідомленні.
Зазначається, що за попередніми даними митної статистики, у травні сукупні надходження свіжого, охолодженого та мороженого м’яса свиней в Україну становили 603,5 т (1,7 млн дол. США у валютному вираженні). За даними АСУ, цьогорічний травневий імпорт свинини у десять разів менший, ніж у травні торік.
В асоціації додають, що істотна волатильність цін закупівлі у травні, зокрема, їх підвищення у кінці місяця, дещо пожвавила активність імпортерів в останній тиждень місяця. Проте це не мало істотного впливу на ринкову ситуацію, враховуючи незначні об’єми зовнішніх надходжень.
"Основним стримуючим чинником і надалі залишаються підвищені ціни на європейському ринку свинини та, відповідно, на імпортні позиції відповідного походження. Так, середня ціна кілограма імпортованої у травні свинини становила 2,82 дол. США проти 2,4 дол. США у квітні та 1,88 дол. США у березні", - пояснюють аналітики АСУ.
Як повідомляв Укрінформ, у 2022 році Україна імпортувала 47 тис. т свинини, що на 15,6% більше, ніж у 2021 році, коли було закуплено 41 тис. т. Основними постачальниками свинини стали: Данія (34,9% імпортованого), Нідерланди (24,9%) та Польща (21,5%). Ці країні надалі утримують лідерство серед інших країн-експортерів ЄС.