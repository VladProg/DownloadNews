Міністр фінансів Сергій Мареченко обговорив із керівництвом місії Міжнародного валютного фонду в Україні реалізацію чотирирічної програми в рамках Механізму розширеного фінансування (EFF).

Зустріч відбулася в Києві, повідомляє пресслужба Мінфіну.
Зазначається, що візит представників МВФ в Україну став першим за останні три роки.
Сторони обговорили поточний стан економіки країни та проект держбюджету на 2024 рік, а також реалізацію чотирирічної програми співпраці з Фондом в рамках Механізму розширеного фінансування (EFF - Extended Fund Facility), яка спрямована на підтримку макроекономічної стабільності, відновлення боргової стійкості та відбудови України на шляху до вступу в ЄС.

Міністр фінансів подякував представникам МВФ за фінансову підтримку, яка надається Україні в рамках програми EFF.
За даними Мінфіну, у 2023 році Україна вже отримала близько 3,6 млрд дол. США від Фонду на фінансування нагальних потреб держбюджету України.
“Візит команди МВФ в Україну є важливим сигналом підтримки та солідарності з українським народом. Ефективна та злагоджена робота Уряду України, НБУ та Міжнародного валютного фонду, в рамках програми співпраці EFF, дозволяє нам забезпечувати макрофінансову стабільність та створює умови для подальшого відновлення і розвитку економіки”, - сказав Марченко.

До складу місії МВФ увійшли заступниця директора Європейського департаменту МВФ Ума Рамакрішнан, керівник місії МВФ в Україні Гевін Грей, заступник керівника місії МВФ в Україні Натан Епштейнта, постійний представник МВФ в Україні Ваграм Степанян.
Як повідомляв Укрінформ, 25 вересня місія Міжнародного валютного фонду на чолі з Гевіном Греєм розпочала технічні дискусії з представниками влади України у контексті підготовки до другого перегляду програми розширеного фінансування. 1 жовтня команда Міжнародного валютного фонду на чолі із заступницею директора Європейського департаменту МВФ Умою Рамакрішнан розпочала зустрічі в Києві з представниками влади України та іншими ключовими партнерами.
31 березня 2023 року Рада виконавчих директорів МВФ затвердила чотирирічну програму в рамках Механізму розширеного фінансування для України у розмірі 15,6 млрд дол. США.