Уперше в історії Литва повністю відключилася від російської електромережі в режимі тестування, яке тривало 10 годин, електропостачання велося за рахунок місцевих електростанцій, а також імпорту з Польщі та Швеції.

Як повідомляє Укрінформ, про це в понеділок повідомив національний мовник LRT.
Оператор литовської енергомережі Litgrid повністю перервав усі з'єднання з російською електромережею в рамках підготовки синхронізації із Західною Європою. Випробування проводилися з 11 до 21 години. Тим самим, електроенергетична система Литви вперше в історії працювала повністю автономно, заявили в компанії. При цьому споживачі не помітили проведення тестів. У цей час електрику в електромережу країни постачали місцеві електростанції, а також тривав імпорт зі Швеції та Польщі.
«Литва з гордістю повідомляє про успішне завершення 10-годинного відключення нашої електромережі від російської без будь-яких незапланованих відключень. Це відкриває шлях до повного і остаточного відключення наступного року», – прокоментував подію глава МЗС Литви Габріелюс Ландсбергіс.
Литва, а також Латвія та Естонія прагнуть зменшити свою енергетичну залежність від росії, шукаючи альтернативні джерела постачання нафти, газу та електроенергії. У травні 2022 року вони повністю припинили імпорт електроенергії з рф.
Хоча країни Балтії більше не імпортують російські енергоносії на зразок газу й нафти після вторгнення в Україну минулого року, вони поки покладаються на росію у підтримці стабільності своєї електроенергетичної системи.
І російська, і континентально-європейська системи працюють на частоті 50 Гц, але в той час, як російська система управляється з москви, мережі континентальної Європи децентралізовані, а це означає, що кожен національний мережевий оператор відповідає за підтримку стабільності своєї системи.
Торік на тлі енергетичного шантажу росії в ЄС уже почали готувати плани на випадок екстреного відключення Литви, Латвії та Естонії від російської мережі. Країни Балтії отримають понад 1 мільярд євро інвестицій від ЄС, які допоможуть їм позбутися залежності від російської енергомережі. Вони повинні здійснити цей перехід одночасно.
Наразі Вільнюс говорить про готовність зробити це вже у 2024 році, Рига й Таллінн просять більше часу на підготовку до переходу.
Як повідомляв Укрінформ, в березні минулого року країни Балтії уклали угоду про від'єднання від російської мережі електропостачання з подальшою синхронізацією країн Балтії з європейською мережею раніше 2025 року.
Фото: LRT