Національне агентство з питань запобігання корупції внесло автомобільну компанію Great Wall Motor до переліку міжнародних спонсорів війни.

Як передає Укрінформ, про це повідомляє НАЗК.
Компанія виробляє та продає автомобілі під власними брендами, такими як GWM, Haval, WEY, TANK, POER, ORA.
Секретар правління Great Wall Сюй Хуей заявляє, що компанія не має найближчих планів виходу з росії та розглядає довгострокову перспективу своїх інвестицій у цей ринок в розмірі понад 3 мільярди юанів (472 млн доларів США), зауважили у НАЗК.
Станом на 2023 рік для Great Wall росія є найбільшим ринком збуту за межами Китаю. Минулого року на росію припало близько 30% доходів Great Wall за кордоном. Зараз же в рф діють 115 дилерських центрів Great Wall Motor.
Компанія Great Wall Motor демонструє рекордні показники виторгу та зарубіжних продажів, а також значне зростання прибутку, ідеться в повідомленні.
Як зазначили у НАЗК, це все стало можливим у тому числі завдяки російському ринку, з якого вийшли багато конкурентів компанії.
У звітності концерну зазначається, що виторг у рф в 2021 році становив 4,973 млрд юанів (близько 780 млн доларів), що удвічі більше порівняно з 2020 роком - 2,2 млрд юанів. "Значна сума цих коштів іде на сплату податків до російського бюджету, на що потім утримується армія загарбників та купується зброя, якою вбивають українців", - підкреслили у НАЗК і додали, що таким чином Great Wall Motor продовжує підтримувати економіку росії і, відповідно, спонсорувати війну проти України. Жодних спроб засудити вторгнення росії в Україну від керівництва компанії не було.
Як повідомляв Укрінформ, з березня 2022 року Національне агентство з питань запобігання корупції підготувало списки із понад 24 тисяч претендентів на запровадження санкцій у зв’язку з російською агресією.