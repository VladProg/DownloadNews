Рішення щодо можливості відновлення експорту аміаку з РФ ухвалюватиметься тільки з точки зору національної безпеки України і нашого національного інтересу.

Як передає Укрінформ, про це в ефірі загальнонаціонального телемарафону «Єдині новини» повідомив секретар РНБО України Олексій Данілов, коментуючи питання дозволу на відновлення експорту аміаку з РФ.
«Це дуже непросте питання. Російська Федерація шантажує світ, шантажує саме добривами. На превеликий жаль, у неї та Білорусі є певна монополія на певні види добрива. І питання вкрай складне. Єдине я можу сказати, що якщо будуть умови гарантовані для нашої країни країнами-партнерами, питання може розглядатися і не значить, що ми на це питання маємо давати згоду. Інше питання – ми не маємо з вами права підтримувати країну-терориста, щоб вона заробляла, користуючись нашою інфраструктурою, нашою територією. Але ще раз наголошую – це дуже непросте питання, тому що питання те, що стосується вивозу зерна, яке мільйонами тон на сьогодні накопичилося і є на території нашої країни, для нас це так само питання нашої національної безпеки, тому що це гроші, які треба повертати до наших військових, виплачувати зарплату, закуповувати зброю», - заявив Данілов.
Разом з тим він запевнив, що всі рішення будуть ухвалюватися виключно із врахуванням національних інтересів України.
«Якщо навіть буде ухвалюватися якесь рішення, обов’язково буде тільки з точки зору нашої національної безпеки і нашого національного інтересу», - наголосив секретар РНБО.
Як повідомляв Укрінформ, 27 травня Україна звинуватила Росію в тому, що та фактично викреслила порт «Південний» з Чорноморської угоди. РФ зі свого боку скаржиться, що не може експортувати аміак трубопроводом до порту «Південний» відповідно до домовленостей з Туреччиною та ООН. В ООН підтвердили, що експорт добрив, у тому числі аміаку, «поки що» не здійснювався.