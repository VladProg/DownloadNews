Фонд державного майна України залучив до бюджету від приватизації цьогоріч 2,7 млрд грн.

Про це повідомляє пресслужба ФДМУ у Фейсбуці, передає Укрінформ.
«2,7 млрд гривень залучив ФДМУ до держбюджету від приватизації за 9 місяців 2023 року. Це рекордний показник з 2018 року», - йдеться в повідомленні.
За інформацією ФДМУ, у попередні п’ять років приватизація приносила втричі менше коштів за аналогічний період - в середньому 951 млн грн.
З початку року до нових власників перейшло 303 державних активів. Найдорожчий – готель «Ермітаж» в Києві – був проданий за 311 млн грн.
З початку року участь в аукціонах взяли майже 1 600 підприємців. В середньому за кожен об’єкт змагаються понад п’ять підприємців – це на 60% більше, ніж у 2021 році.
У фонді підкреслюють, що кошти, які надійшли до бюджету від приватизації, йдуть на підтримку Сил оборони.
Як повідомлялося, з початку року Фонд державного майна України провів 300 успішних приватизаційних аукціонів, у яких взяли участь 1 556 підприємців.