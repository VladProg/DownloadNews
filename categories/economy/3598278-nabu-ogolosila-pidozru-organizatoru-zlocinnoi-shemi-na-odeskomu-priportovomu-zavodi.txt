Детективи НАБУ оголосили підозру колишньому народному депутату - організатору злочинної схеми щодо продажу міндобрив, чим було завдано збитків АТ "Одеський припортовий завод" обсягом 93,3 млн грн.

Про це повідомляє у Телеграмі пресслужба Спеціалізованої антикорупційної прокуратури, передає Укрінформ.
"21 жовтня за процесуального керівництва прокурорів САП детективи НАБУ повідомили про підозру організатору злочинної схеми, реалізація якої під час продажу мінеральних добрив завдала збитків АТ "Одеський припортовий завод" (99,57 % належать державі) у сумі 93,3 млн грн, а саме народному депутату України VIII скликання. Його дії кваліфіковані за ознаками злочину, передбаченого ч. 3 ст. 27, ч. 2 ст. 28, ч. 2 ст. 364 КК України", - йдеться у повідомленні.
У межах досудового розслідування встановлено, що в березні - грудні 2015 року народний депутат спільно з довіреною особою організував схему, відповідно до якої "Одеський припортовий завод" продавав мінеральні добрива наперед визначеній компанії за цінами, нижчими від ринкових.
Згідно з оформленими угодами, приватна компанія, нібито, перепродувала продукцію підприємства іноземним компаніям із реального сектору економіки за ринковими цінами, хоча насправді постачання продукції здійснював безпосередньо "Одеський припортовий завод". Як наслідок "ОПЗ" недоотримав прибутків на суму близько 93,3 млн грн.
Зазначається, що в березні 2020 року повідомлено про підозру за ч. 2 ст.28, ч. 2 ст. 364 КК України чотирьом учасникам тодішньої злочинної схеми - заступнику директора та начальнику відділу припортового заводу, власнику компанії-нерезидента-учасниці корупційної схеми, а також довіреній особі народного депутата (ч. 5 ст. 27 ч.2. ст.28 ч. 2 ст. 364 КК України).
Наразі слідством зібрано достатньо доказів, які свідчать про причетність до організації цієї злочинної схеми колишнього нардепа. Зважаючи, що місцеперебування колишнього нардепа не встановлено, про підозру йому повідомлено в порядку ст. 135, ст. 278 КК України.
Досудове розслідування триває.