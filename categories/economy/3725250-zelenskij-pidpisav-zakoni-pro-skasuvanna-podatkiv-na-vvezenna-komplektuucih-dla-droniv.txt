Президент Володимир Зеленський підписав два закони про скасування ПДВ та ввізного мита на комплектуючі для дронів.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Тепер імпортерів звільняють від оплати матеріалів, вузлів, агрегатів, устаткування та комплектуючих для БпЛА на час воєнного стану. Це наступний крок до масштабування виробництва дронів. Просто зараз Силам оборони потрібні тисячі безпілотників», - зазначив віцепрем'єр.
Як повідомлялось, 29 травня Верховна Рада ухвалила законопроєкти №№9275 та 9276, які на час воєнного стану скасовують сплату ПДВ та ввізного мита на комплектуючі для безпілотників.