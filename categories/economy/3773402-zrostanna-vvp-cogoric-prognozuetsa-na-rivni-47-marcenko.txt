Економіка України демонструє стійкість протягом поточного року, очікується зростання її до 4,7%.

Як передає Укрінформ, про це сказав міністр фінансів Сергій Марченко на зустрічі фінансового блоку G7, повідомляє пресслужба Мінфіну.
Під час свого виступу міністр фінансів поінформував про поточний стан економіки України, потребу у зовнішньому фінансуванні на наступний рік, у тому числі на соціальний захист та гуманітарну допомогу.
“Економіка України демонструє стійкість протягом поточного року. Прогнозується зростання ВВП до 4,7%. Інфляція знижується швидше, ніж очікувалось, до 7,1% у вересні 2023 з 26,6% у 2022 році. Внутрішні запозичення перевищили план і вже сягають понад 11 млрд доларів США з початку року. Завдячуючи нашим партнерам, міжнародна фінансова підтримка ритмічна та передбачувана, загальний обсяг якої – 33,8 млрд доларів США у 2023 році”, — зазначив Марченко.
Він наголосив, що невизначеність, спровокована війною, зберігається. Потужна зовнішня підтримка продовжує залишатися життєво необхідною для України. А забезпечення своєчасного виконання бюджету є важливою передумовою для підтримки населення та протистояння агресору.
Щодо 2024 року, міністр фінансів зазначив, що бюджет-2024 передбачає акумулювання максимальних ресурсів на сектор безпеки і оборони, з видатками на рівні поточного року, а також створення умов для розвитку вітчизняного ОПК. Водночас передбачено збільшення видатків на соціальний захист та гуманітарну допомогу, оскільки підтримка українців – важливий пріоритет Уряду України. Дефіцит ДБУ прогнозується у розмірі 42,9 млрд доларів США.
“Я надзвичайно вдячний партнерам за запевнення у збереженні підтримки на наступний рік. Ми вже маємо низку домовленостей із такими країнами як Японія, Великобританія. Також Україна та ЄС активно працюють над створенням Ukraine Facility на 2024-2027 роки загальним обсягом 50 млрд євро. Виконання Україною умов, визначених у співпраці з МВФ, дозволить Україні отримати 5,4 млрд доларів США у рамках програми EFF у наступному році. Проте, навіть враховуючи всі ці зобов’язання, дефіцит залишається на високому рівні”, — додав Марченко.
Як повідомляв Укрінформ, у Марокко 9 жовтня стартували Щорічні збори МВФ і Світового банку. Серед найважливіших тем - вплив російської війни на глобальну економіку, продовження фінансової підтримки України, виклики для продовольчої безпеки.