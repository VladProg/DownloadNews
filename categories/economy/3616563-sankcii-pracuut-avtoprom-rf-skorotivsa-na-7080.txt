Завдяки санкціям зупиняються галузі економіки рф, зокрема виробництво у галузі автомобілебудування та машинобудування скоротилось на 70-80%.

Про це сказав заступник керівника Офісу Президента України Ростислав Шурма під час Київського міжнародного економічного форуму, повідомляє кореспондент Укрінформу.
"Санкції працюють і підтвердженням цьому є зупинка цілих галузей економіки російської федерації. Ми бачимо, що у автомобілебудуванні, машинобудуванні (відбулось - авт.) скорочення виробництва на 70-80%", - розповів Шурма.
Він наголосив, що загальна економічна ситуація в росії також погіршується, проте не такими швидкими темпами, як би цього хотілось Україні.
Шурма також додав, що Україна працює над посиленням санкцій проти фінансового сектору рф, а також над запровадженням секторальних санкцій. Зокрема, проти компаній, що працюють у металургійній галузі.
"Ми будемо посилювати тиск по таких найболючіших точках як фінансовий сектор. На жаль нам не вдається повністю виключити фінансовий сектор (росії - авт.) з фінансової системи, але банк за банком, тип транзакцій за типом транзакцій, пакет за пакетом ми обмежуємо. І далі будемо з нашими партнерами обмежувати", - зазначив він.
Шурма також додав, що Україна також має намір добиватися посилення секторальних санкцій, зокрема проти металургійної галузі, відсутність яких дозволяє деяким російським компаніям продовжувати роботу.
Крім цього, будуть розширені списки персональних санкцій.
"Я думаю, щотижня тисячі осіб будуть санкціоновані від сектора до сектора. Можливо українські санкції для них є не настільки страшні, але є страшним те, що інформація про всі санкції одразу передається міжнародним партнерам і дуже частом є основою для накладення відповідних санкцій у Європейському Союзі, Сполучених Штатах та у Великій Британії", - наголосив Шурма.
Він нагадав, що з 5 грудня набуде чинності європейське ембарго на імпорт російської нафти. За словами Шурми, це рішення спричинить падіння доходів росії.
Як повідомляв Укрінформ, перша віцепрем’єр-міністерка – міністерка економіки Юлія Свириденко поінформувала, що незалежна робоча група міжнародних експертів з питань санкцій проти росії на чолі з керівником ОП Андрієм Єрмаком і експослом США в росії Майклом Макфолом опрацьовує рекомендації щодо розширення санкцій проти цілих секторів економіки рф. За її словами, до цього переліку входять обмеження проти росії в ІТ-сфері, підтримка санкцій проти ядерної енергетики, продажу золота, банківського сектору – зокрема, виключення росії з FATF (групи країн з питань боротьби із фінансовими злочинами), а також у сферах видобутку та металургії.