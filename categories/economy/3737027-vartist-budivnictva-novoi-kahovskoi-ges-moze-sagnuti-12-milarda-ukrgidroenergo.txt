Орієнтовна вартість будівництва нової Каховської ГЕС становитиме $1-1,2 мільярда, термін відбудови - приблизно сім років.

Про це розповів генеральний директор ПрАТ «Укргідроенерго» Ігор Сирота, передає Укрінформ.
«Якщо говорити про орієнтовну вартість будівництва у випадку Каховської ГЕС, то враховуючи світові тренди в будівництві гідроелектростанцій з вартістю приблизно $2 000 за 1 кВт встановленої потужності, за можливої встановленої потужності нової Каховської ГЕС близько 500-600 МВт орієнтовна вартість будівництва становитиме близько $1-1,2 мільярда. Але все це дуже орієнтовно», - сказав очільник Укргідроенерго.
За його словами, так само орієнтовно можна говорити і про термін відбудови зруйнованої станції на Дніпрі. Їй передуватиме розробка проєктної документації та обов’язкова експертиза проєкту.
«Орієнтовний термін будівництва подібної гідроелектростанції становить приблизно 7 років. Зауважу, це без урахування термінів, які потрібні для обстеження території після деокупації, на демонтажні роботи тощо», - сказав Сирота.
Нині триває робота над проєктом будівництва тимчасових гребель у верхньому та нижньому бʼєфах станції, що стане першим етапом відбудови Каховської ГЕС. Тимчасові греблі дозволять підняти рівень Каховського водосховища і забезпечити водою як став-охолоджувач Запорізької АЕС, так і населені пункти, розташовані вздовж берегів.
Як повідомляв Укрінформ, вночі 6 червня російська армія підірвала греблю Каховської ГЕС.
За фактом підриву окупантами Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.
Фото: Мінагрополітики