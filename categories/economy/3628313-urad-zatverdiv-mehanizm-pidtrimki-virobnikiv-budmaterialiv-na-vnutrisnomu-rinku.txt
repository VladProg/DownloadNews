Кабінет Міністрів затвердив Порядок застосування національних стандартів для будівельної продукції, що надається на ринку та не охоплюється або не повністю охоплюється національними стандартами.

Як передає Укрінформ, про це повідомляє пресслужба Міністерства розвитку громад та територій України.
«Затверджений Порядок встановлює умови та механізм надання на ринку будівельної продукції, яка призначена для внутрішнього ринку України та не виробляється в країнах-членах ЄС, а отже європейські стандарти щодо такої продукції, передбачені чинним законодавством, відсутні. Запропонований механізм дозволить забезпечити інтереси національних виробників будівельної продукції, які працюють виключно на внутрішньому ринку, і водночас дотримання необхідного рівня безпеки та якості такої продукції», — наголосила заступниця міністра розвитку громад та територій Наталія Козловська.
Документ встановлює механізм надання на ринку будівельної продукції, яка не виробляється в країнах-членах ЄС та призначена для внутрішнього ринку України. У цьому випадку, виробник розуміючи свої потреби, ініціює розроблення необхідного національного стандарту та звертається до відповідного технічного комітету стандартизації. Мінрегіон включає національний стандарт до Переліку національних стандартів за зверненням виробника будівельної продукції, технічного комітету стандартизації, інших заінтересованих сторін.
Зазначений механізм сприятиме сталій роботі національного виробника на внутрішньому ринку України, насиченню ринку необхідною будівельною продукцією, а також збереженню робочих місць та наповненню місцевих бюджетів.
Тепер із набуттям чинності 1 січня 2023 року закону України «Про надання будівельної продукції на ринку» виробник має складати декларацію, яка повинна відображати показники будівельної продукції, пов’язані з її суттєвими експлуатаційними характеристиками, згідно з відповідними регламентними технічними специфікаціями.
Як повідомлялося, протягом 2021 року Уряд завершив імплементацію Регламенту (ЄС) №305/2011 на законодавчому рівні, що створило передумови для його практичного впровадження. Наразі Мінрегіон продовжує роботу з гармонізації національної нормативної бази щодо будівельної продукції.