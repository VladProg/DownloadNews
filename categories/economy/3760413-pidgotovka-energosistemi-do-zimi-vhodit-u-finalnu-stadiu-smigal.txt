Прем'єр-міністр Денис Шмигаль заявив, що підготовка до осінньо-зимового періоду входить у фінальну стадію.

Про це він сказав на засіданні уряду, передає кореспондент Укрінформу.
«Трохи більше місяця залишилося до початку опалювального сезону. Ми готували та продовжуємо готувати нашу енергосистему. Станом на сьогодні підготовка до осінньо-зимового періоду входить у свою фінальну стадію», - сказав Шмигаль.
Він зазначив, що на українських АЕС відремонтовано 7 атомних енергоблоків, ще два стануть у стрій до початку опалювального сезону. Загальна їхня потужність становитиме 7,8 ГВт.
Як зазначив глава уряду, Міненерго взяло на себе зобов’язання, що до початку сезону запрацюють 25 енергоблоків ТЕС, які дадуть енергосистемі 4,5 ГВт потужності.
На ТЕЦ, додав Прем'єр-міністр, уже відремонтовано майже 80% обладнання. Інтенсивні ремонти тривають і завершаться вчасно, наголосив він.
Прем'єр-міністр також зауважив, що на ГЕС відремонтовані або перебувають у ремонті 35 гідроагрегатів потужністю майже 2,3 ГВт.
За даними Міненерго, загалом у систему вже додано 804 МВт із запланованих додаткових 1,7 ГВт потужностей.
«До зими готові 15,2 тис. котелень, близько 84% тепломереж, 78% центральних теплопунктів, понад 80% житлових будинків, 86% шкіл, дитсадків та лікарень. За місяць має бути 100%», - сказав Шмигаль.
Він підкреслив, що один із пріоритетів – захист стратегічних об’єктів енергетики. Тут робота ведеться серйозна та системна. Раніше уряд виділив додаткові 9,7 млрд грн на захист критичної інфраструктури паливно-енергетичного сектору.
Як повідомлялося, компанія «ДТЕК Енерго» до опалювального сезону відремонтувала 13 енергоблоків ТЕС, ще 7 - у процесі ремонту. Загалом у цьому році заплановано відремонтувати 27 енергоблоків, витрати на це перевищать 3,5 млрд грн.
Фото: КМУ