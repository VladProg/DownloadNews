Рішення Нацкомісії, що здійснює державне регулювання у сферах енергетики та комунальних послуг (НКРЕКП) про підвищення тарифу на водопостачання для населення було ухвалене без обговорення з Міненерго.

Як передає Укрінформ з посиланням на Міненерго, про це заявив міністр енергетики України Герман Галущенко.
«Рішення НКРЕКП про підняття тарифу на водопостачання для населення є необгрунтованим та не відповідає умовам воєнного часу», - заявив Галущенко.
Міністр підкреслив, що НКРЕКП не обговорювало це чутливе для суспільства рішення з Міненерго та іншими представниками уряду.
Очільник міністерства підкреслив, що на Україну чекає надскладний опалювальний сезон. Зараз реалізується наймасштабніша ремонтна кампанія в енергосекторі за часи незалежності. Тому кожне рішення будь-якого державного органу має допомагати енергокомпаніям якнайшвидше відновитись після безпрецедентних російських атак та якнайкраще підготуватись до наступної зими.
Міністр також нагадав, що Президент України підписав закон, що імплементує у національне законодавство Регламент ЄС №1227/2011 про доброчесність та прозорість на оптовому енергетичному ринку (REMIT), який встановлює нові високі стандарти в діяльності НКРЕКП, та наголосив, що подібні рішення Комісії не відповідають таким стандартам.
Як повідомлялося, Національна комісія, що здійснює державне регулювання у сферах енергетики та комунальних послуг, встановила нові тарифи на воду для 33 водоканалів та АТ «Укрзалізниця». Середньозважене зростання склало 32%.
Прем'єр-міністр України Денис Шмигаль доручив розпочати додаткові консультації з регулятором щодо можливості перегляду зазначеного рішення.