У липні зростання податків призвело до зростання цін на пальне в Україні в середньому на 4 грн. Проте в серпні ціни на пальне зростуть ще.

Як передає Укрінформ, такий прогноз в ефірі Українського Радіо дав директор "Консалтингової групи А-95" Сергій Куюн.
"Серпень буде досить напруженим. 55 грн за літр — це те, що ми вже бачимо чітко. Дизпальне — 53-54 грн", - сказав експерт.
За його словами, наслідки зростання податкового навантаження були відчутними на ринку пального: на дизпальне ціни зросли на понад 7 грн/л, на бензин — на 11 грн. Таке зростання цін відбулося тільки через податки.
Експерт розповідає, що ціни стрімко не злетіли через те, що трейдери, а це дві-три мережі, ризикнули і завезли дуже багато пального в червні й травні. Так би мовити, підготувалися, створили запас і витягли на собі липень. І це пальне зі старими податками і низькою собівартістю змогло зробити підвищення цін більш плавним.
"Частина цього процесу перейшла на серпень. Тому зростання триває. Станом на 3 серпня, вже відбулося два етапи зростання на дві гривні в деяких мережах", - констатував Куюн.
Щодо аграріїв і практики податкових пільг, державних програм, бронювання обсягів під час збирання врожаю, то від цього відмовилися років 20 тому, каже експерт. Бо це все призводило до корупційних схем.
"Вони працюють сьогодні на ринкових умовах. Аграрії є локомотивом економіки. Остання криза минулого року на ринку пального зробила з них нафтотрейдерів. Вони мають не лише свої бензовози, не тільки свої сховища, а мають навіть свої танкери для перевезення пального. Вони добре підготувалися, багато купили пального у червні, тому сьогодні вони із запасами", - зазначив директор "Консалтингової групи А-95".
Окрім зростання податків, зауважив він, додалося зростання цін на світовому ринку нафти та нафтопродуктів із 75 до 85 доларів за барель.
Зростання триватиме, прогнозує експерт: "Це потягне ціну на пальне в Україні в межах місяця і додасть здорожчання ще до 5 грн на поточний момент. Серпень буде досить напруженим".
Україна завозить пальне з усього світу (США, Саудівської Аравії, Індії) через польські, румунські і болгарські порти. З цим проблем немає, каже Куюн. Є стурбованість атаками окупантів на південні порти України. Але трейдери вже перегрупувалися, частково перекинувши обсяги з півдня на північ, резюмує експерт.