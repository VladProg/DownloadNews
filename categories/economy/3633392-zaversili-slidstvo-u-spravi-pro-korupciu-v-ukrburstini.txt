Національне антикорупційне бюро України та Спеціалізована антикорупційна прокуратура завершили досудове розслідування за підозрою трьох осіб у вчиненні корупційних злочинів та підробці документів, які призвели до замаху на привласнення коштів державного підприємства «Укрбурштин».

Як передає Укрінформ, про це повідомляє НАБУ.
Дії учасників корупційної схеми кваліфіковані наступним чином:
фізична особа, що була організатором корупційної схеми — ч. 3 ст. 27 (організація вчинення злочину), ч. 2 ст. 15 (замах на вчинення кримінального правопорушення), ч. 4, ч. 5 ст. 191 (заволодіння чужим майном шляхом зловживання службовою особою своїм службовим становищем), ч. 1 ст. 366 (декларування недостовірної інформації), ч. 1 ст. 366 (службове підроблення), ч. 4 ст. 358 (використання завідомо підробленого документа) та ч. 2 ст. 383 (завідомо неправдиве повідомлення органу досудового розслідування про вчинення тяжкого злочину, вчинене з корисливих мотивів) Кримінального кодексу України;
директор Укрбурштину (на момент вчинення злочину) — ч. 2 ст. 15, ч. 4, ч. 5 ст. 191; ч. 1 ст. 366, ч. 2 ст. 383 Кримінального кодексу України;
директорка Товариства з обмеженою відповідальністю — ч. 2 ст. 15, ч. 4, ч. 5 ст. 191, ч.1 ст. 366, ч. 4 ст. 358 Кримінального кодексу України.
Стороні захисту відкриті матеріали справи для ознайомлення.
Слідством встановлено, що у вересні 2020 року дочірнє підприємство «Укрбурштин», засновником якого є «Державна акціонерна компанія «Українські поліметали» (100% акцій належать державі), уклало договір відповідального зберігання науково-технічної документації вартістю 58,764 мільйона гривень, власником якої нібито було товариство з обмеженою відповідальністю.
Насправді ж з'ясовано, що жодної документації не існувало — документи були підроблені, після чого директор держпідприємства інсценував їхнє викрадення, заявивши про нього в поліцію. Як наслідок, в Укрбурштину утворився «борг» перед товариством з обмеженою відповідальністю на понад 59 мільйонів гривень.
З метою стягнення «боргу» співучасники злочину ініціювали відкриття справи про банкрутство Укрбурштину, щоб згодом стягнути кошти через відповідну процедуру.
Організатором цієї корупційної схеми слідство вважає фізичну особу, яка мала вплив на директора держпідприємства.
«Ця особа розробила план заволодіння коштами Укрбурштину, розподілила ролі між іншими учасниками злочину та поетапно давала вказівки про укладення нікчемних правочинів та перерахунок коштів за фактично ненадані послуги на рахунки підконтрольних йому суб’єктів господарювання», — зазначили в НАБУ.
Як зауважили в бюро, попри те, що підозрювані фізично не одержали кошти держпідприємства, вони виконали всі дії, які вважали за необхідне для цього. Це дозволило слідству інкримінувати їм організацію закінченого замаху на заволодіння майном Укрбурштину.
Повідомляється, що за час розслідування детективи встановили нові факти та повідомили про підозру у вчиненні злочину за додатковими статтями.
Як повідомляв Укрінформ, детективи НАБУ завершили розслідування за підозрою ексголови Державної прикордонної служби України, начальника першого окремого відділу капітального будівництва відомства та директора приватної компанії-забудовниці у справі купівлі квартир прикордонникам.
Фото: nabu.gov.ua