Міністерство з питань реінтеграції тимчасово окупованих територій у червні продовжило виплачувати державну грошову допомогу в інтересах осіб, стосовно яких встановлено факт позбавлення свободи внаслідок війни.

Про це повідомляє Укрінформ із посиланням на сайт відомства.
«Зокрема, у червні Мінреінтеграції спрямувало 42,1 млн гривень на банківські рахунки сімей українських громадян, які незаконно утримуються російською федерацією», - йдеться у повідомленні.
Таким чином, щорічну державну допомогу в розмірі 100 тис. гривень отримали ще 243 родини політв’язнів, цивільних заручників і військовополонених. Причому багато з них – за декілька років перебування рідних у місцях несвободи.
Як повідомлялося, з початку року Мінреінтеграції вже здійснило виплату держдопомоги звільненим з полону й сім’ям полонених на загальну суму 124,4 млн гривень.