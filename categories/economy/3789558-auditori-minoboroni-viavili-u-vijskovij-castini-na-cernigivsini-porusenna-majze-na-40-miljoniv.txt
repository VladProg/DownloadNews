Служба внутрішнього аудиту Міністерства оборони України виявила у військовій частині в Чернігівській області порушень майже на 40 млн грн.

Як передає Укрінформ, про це повідомляє Міністерство оборони.
Служба внутрішнього аудиту Міноборони у співпраці з правоохоронними органами провела перевірку однієї з військових частин на Чернігівщині і встановила порушення, що призвели до збитків державі на 38,8 млн грн.
Наймасштабніше із чотирьох порушень – безпідставне завищення вартості придбаних у 2022 році генераторів, що спричинило 37,1 млн грн збитків.
Аудит встановив, що посадові особи військової частини укладали додаткові угоди з постачальниками, чим істотно змінювали умови договору. Через це вони закупили на 163 генератори менше від встановленої потреби.
При цьому в період з жовтня 2022 року по квітень 2023 року, коли генератори були критично потрібні військовим, більшість з них до військових частин не постачалися, а накопичувалися на складах. Частка виданих генераторів для користування не перевищила 15% від закуплених.
Також встановлені інші порушення на загальну суму 1,7 млн грн.
Під час перевірки були встановлені факти перешкоджання діям аудиторів.
Щодо порушень посадових осіб, зокрема командира військової частини, що призвели до втрат з державного бюджету, рішенням керівництва Міноборони матеріали передані до правоохоронних органів.
Як наголосив заступник міністра оборони Юрій Джигир, Міноборони продовжить систематично виявляти помилки і порушення, Україні потрібен “сильний організаційний імунітет від фінансових зловживань”.
Як повідомляв Укрінформ, матеріали внутрішніх аудитів Міністерства оборони долучені до 25 кримінальних проваджень.