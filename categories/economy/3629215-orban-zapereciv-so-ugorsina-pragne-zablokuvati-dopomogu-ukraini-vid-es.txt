Угорський лідер Віктор Орбан заявив, що його країна не має намірів шантажувати ЄС і накладати вето на макрофінансову допомогу Україні після того, як Угорщина у вівторок практично заблокувала відповідне рішення ЄС.

Свою позицію Орбан виклав у серії твіттер-повідомлень, передає Укрінформ.
«У сьогоднішніх новинах пролунало те, що Угорщина наклала вето на фінансову допомогу Україні. Це фейкові новини. Угорщина готова надати фінансову допомогу Україні на двосторонній основі. Ні – вето, ні – шантажу»,- написав глава угорського уряду.

1/3 Today’s news was all about Hungary vetoing financial assistance to #Ukraine. This is fake news. Hungary is ready to give financial assistance to Ukraine, on a bilateral basis. No #veto, no blackmailing.
— Orbán Viktor (@PM_ViktorOrban) December 6, 2022

Проте, продовжив він, Угорщина хоче переконати країни-члени ЄС, що спільний борг Євросоюзу не є прийнятним рішенням.
«Якщо ми продовжимо йти шляхом до боргової спільноти, ми не зможемо повернути назад»,- зазначив Орбан.

3/3 We envision a different future for Europe. One built on strong member states, instead of huge piles of common debt.
— Orbán Viktor (@PM_ViktorOrban) December 6, 2022

Він також підкреслив, що угорці «уявляють інше майбутнє для Європи», яке буде побудоване «на сильних державах-членах замість величезних куп спільних боргів».
Як повідомлялося, у вівторок під час зустрічі міністрів фінансів ЄС у Брюсселі Угорщина заблокувала виділення Україні 18 мільярдів євро макрофінансової допомоги у 2023 році.
Раніше міністр закордонних справ Угорщини Петер Сіярто заявив, що його країна не підтримує ідею колективного запозичення ЄС на ринку капіталів для допомоги Україні. Така позиція Угорщини може бути проявом тиску на Євросоюз на тлі того, що ЄС не поспішає надавати кілька мільярдів євро на відновлення Угорщини після пандемії COVID-19 під приводом невідповідності деяких рішень уряду Угорщини принципам верховенства права та поваги до прав людини.
Єврокомісія сподівається досягти позитивного рішення на переговорах з Угорщиною щодо виділення надзвичайної макрофінансової допомоги для України.
Фото: Xinhua News Agency/PA Images