У межах програми «Доступні кредити 5–7–9» цьогоріч 34 379 аграріїв залучили кредитів на 66, 832 млрд грн.

Як передає Укрінформ, про це повідомляє пресслужба Міністерства аграрної політики та продовольства.
"У цілому за 2022 рік станом на сьогодні (21 жовтня - ред.) 34 379 аграріїв залучили кредитів на 66 млрд 832 млн грн", - йдеться в повідомленні.
Зазначається, що у п'ятірку областей, в яких оформлено найбільше кредитів цього року увійшли: Київська (10 млрд грн), Вінницька (7,15 млрд грн), Кіровоградська (6,654 млрд грн), Дніпропетровська (4,483 млрд грн) та Одеська (4,437 млрд грн) області.
Найбільші обсяги кредитів за цей час надали: «Райффайзен Банк» (14,262 млрд грн), «ПриватБанк» (14,157 млрд грн) та «Ощадбанк» (10,965 млрд грн).
За минулий тиждень 1384 аграріїв отримали кредитів на 1,97 млрд грн. Найбільше за минулий тиждень залучили аграрії Київської – 452 млн грн, Тернопільської – 193 млн грн, Одеської – 151 млн грн, Вінницької – 149 млн грн та Кіровоградської областей – 124 млн грн.
Аграрії залучають кредити в розмірі від 100 тис. до 90 млн грн у межах програми «Доступні кредити 5-7-9». Відсотки становлять від 0% до 9% залежно від категорії кредиту та суб’єкта підприємництва.
Крім того, уряд ухвалив рішення про надання фінансової підтримки мікро-, малому та середньому бізнесу на відновлення частково або повністю зруйнованих внаслідок бойових дій виробничих потужностей. Агропідприємства також зможуть розраховувати на таку підтримку.
Підприємці зможуть отримати кредит на відновлення виробничих потужностей під 9% терміном до 5 років на суму до 60 млн грн (без урахування раніше виданих кредитів за програмами держпідтримки). Виконання зобов'язань за такими кредитами частково (до 80%) забезпечуватиметься державною гарантією.
Як повідомляв Укрінформ, від початку дії програми «Доступні кредити 5-7-9%» уповноважені банки видали 48,67 тис. кредитів на загальну суму 144,85 млрд грн.