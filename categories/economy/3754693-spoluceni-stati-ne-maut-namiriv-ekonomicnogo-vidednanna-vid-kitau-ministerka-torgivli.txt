Міністерка торгівлі США Джина Раймондо на зустрічі з прем’єр-міністром Китаю Лі Цяном у Пекіні заявила, що Сполучені Штати прагнуть співпрацювати з Китаєм у вирішенні глобальних проблем, зокрема, зміни клімату та штучного інтелекту.

Про це Укрінформ повідомляє з посиланням на Reuters.
«Є інші сфери глобального занепокоєння, такі як зміна клімату, штучний інтелект, фентанілова криза тощо, де ми хотіли б працювати з вами як дві глобальні держави, аби зробити те, що є правильним для всього людства», - сказала Раймондо.
Лі, своєю чергою, закликав обидві сторони до посилення взаємовигідної співпраці.
«Політизація економічних і торговельних питань та надмірне розширення концепції безпеки не тільки серйозно вплине на двосторонні відносини та взаємну довіру, а й підірве інтереси бізнесу і людей в обох країнах та матиме катастрофічний вплив на світову економіку», - сказав він.
Сполучені Штати і Китай раніше були найбільшими торговими партнерами один для одного, проте тепер Вашингтон більше торгує з сусідами Канадою та Мексикою, тоді як Пекін нарощує торгівлю з країнами Південно-Східної Азії.
Перед зустріччю з китайським прем’єром Раймондо провела переговори з його заступником Хе Ліфеном, відповідальним за економіку країни, і сказала, що Сполучені Штати не прагнуть відмежуватися від свого конкурента.
«Хоча ми ніколи не підемо на компроміс у захисті нашої національної безпеки, я хочу чітко заявити, що ми ніколи не будемо намагатися відокремитись чи стримати економіку Китаю», - запевнила вона.
Хе при цьому висловив занепокоєння китайської сторони підвищеними митами США на китайський імпорт, експортним контролем і двосторонніми інвестиційними обмеженнями.


Зранку у вівторок Раймондо зустрічалася з міністром туризму КНР Ху Хепінєм і домовилася про проведення 14-ї китайсько-американської зустрічі на високому рівні у сфері туризму, яка пройде в Китаї у першій половині наступного року. Востаннє такий саміт очільників туристичних відомств двох країн проходив у 2019 році в Сіетлі.
Раймондо в ході свого візиту приділила поновленню подорожей і туризму значну увагу. Цього місяця Китай і Сполучені Штати домовилися подвоїти кількість регулярних авіарейсів між ними, хоча вони все ще становлять лише невелику частину від кількості, що була до пандемії COVID-19.
За словами американської міністерки, повернення кількості туристичних подорожей китайців у США до рівня 2019 року додасть $30 мільярдів до економіки Сполучених Штатів та створить 50 тисяч робочих місць у країні.
В середу Раймондо планує відвідати Шанхай і місцевий Діснейленд, спільне підприємство Walt Disney і китайської державної Shendi Group.
У вівторок у Пекіні відбулася й перша зустріч у рамках ініціативи з обміну інформацією про посилення Штатами експортного контролю за участю помічника міністра торгівлі США Метью Аксельрода. Очікується, що це дозволить зменшити непорозуміння з приводу окремих кроків американської сторони для забезпечення національної безпеки США.
Раймондо є останнім високопоставленим представником адміністрації Байдена, який відвідав Китай у межах зусиль Вашингтона зі зміцнення комунікації в економіці та обороні на тлі побоювань, що тертя між двома наддержавами можуть вийти з-під контролю.
Як повідомляв Укрінформ, міністри торгівлі США і Китаю Джина Раймондо та Ван Веньтао під час зустрічі в Пекіні домовилися про поліпшення торгово-економічних відносин та створення нової робочої групи з питань двосторонньої торгівлі.
Фото: Bloomberg