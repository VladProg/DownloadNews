Міністр сілького господарства Угорщини Іштван Надь заявив, що Будапешт дійшов згоди з Румунією, Словаччиною та Болгарією щодо заборони на імпорт українського зерна, якщо ЄС не продовжить ембарго після 15 вересня.

Про це повідомляє Reuters, передає Укрінформ.
"Ми домовилися з румунським, словацьким та болгарським колегами, що якщо Брюссель не ухвалить рішення про продовження мораторію, то ми вживатимемо національних заходів в індивідуальному порядку", - сказав Надь.
За його словами, ця нова національна заборона стосуватиметься ширшого спектру української продукції.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони продовжено до 15 вересня 2023 року.
Водночас зазначені країни наполягають на продовженні заборони на імпорт до кінця року і розширенні її на деякі інші товари.
Рада міністрів Польщі ухвалила постанову, в якій закликала Єврокомісію продовжити після 15 вересня заборону на імпорт з України чотирьох видів сільськогосподарської продукції. У разі, якщо Брюссель не прийме відповідного рішення, Варшава в односторонньому порядку продовжить ембарго на українське збіжжя.
Українська влада заявила, що у разі продовження Єврокомісією заборони на імпорт українського зерна після 15 вересня Київ може розглядати дзеркальні заходи.
Фото: Мінінфраструктури