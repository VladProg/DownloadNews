Ціни на нафту помірно зростають на торгах у вівторок, 6 грудня, після різкого падіння за підсумками попередньої сесії.


Як передає Укрінформ, про це повідомляє enkorr.
Лютневі ф'ючерси на Brent здорожчали на лондонській біржі ICE Futures на $0,36 (0,44%), до $83,04 за барель. У понеділок Brent здешевшала на $2,89 (3,4%), до $82,68 за барель.
Січневі ф'ючерси на WTI піднялися в ціні на Нью-Йоркській товарній біржі (NYMEX) на $0,34 (0,44%), до $77,27 за барель. За попередню сесію контракт здешевшав на $3,05 (3,8%), до $76,93 за барель.
Тиск на нафтовий ринок за підсумками попередніх торгів виявили статдані з США, що перевершили прогнози, посилили побоювання з приводу того, що Федеральній резервній системі потрібно підвищувати відсоткові ставки протягом більш тривалого періоду, ніж очікувалося.
Індекс ділової активності в секторі послуг США в листопаді несподівано піднявся до 56,5 п.п. з 54,4 п.п. місяцем раніше, показали дані Інституту управління постачаннями США. Середній прогноз аналітиків, опитаних Trading Economics, передбачав зниження показника минулого місяця до 53,3 п.п.. Значення індикатора вище 50 пунктів свідчить про посилення ділової активності у сфері послуг, нижче – її ослаблення.
Позитивним чинником для ринку стало послаблення ковід-обмежень у Китаї, що посилює надію на зростання попиту.
Трейдери також продовжують оцінювати рішення ЄС та низки інших країн щодо «стелі цін» на російську нафту. 3 грудня Рада ЄС встановила ціну на російську нафту на рівні $60 за барель. Обмеження набуло чинності з 5 грудня разом із ембарго на постачання російської нафти до європейських країн. Аналогічну заборону вводять країни G7 (Великобританія, Німеччина, Італія, Канада, Франція, Японія і США) й Австралія.