Фонд гарантування вкладів фізичних осіб виставляє на продаж столичний ТРЦ «Магелан», аукціон відбудеться 8 червня.

Як передає Укрінформ, про це повідомляє пресслужба Фонду гарантування.
"8 червня в системі Prozorro.Продажі відбудеться аукціон з продажу активів АТ «МР Банк», який ліквідується Фондом гарантування вкладів. До складу лоту включено права вимоги за кредитними договорами, дебіторська заборгованість та об’єкти нерухомості, у тому числі – торгівельно-розважальний центр «Магелан» у столиці", - йдеться в повідомленні.
Зазначається, що одним лотом на продаж виставлено Торговельно-розважальний центр "Магелан" у Києві, площею понад 28,5 тис. кв. метрів. Будівля ТРЦ розміщується у пішій доступності до станції метро «Теремки» та на перетині ключових транспортних магістралей.
Початкова ціна реалізації лоту – 498,3 млн грн.
Як повідомлялося, Фонд гарантування вкладів фізичних осіб забезпечив перерахування до спеціального фонду держбюджету коштів в еквіваленті 17 млрд грн з рахунків Промінвестбанку та Міжнародного резервного банку (колишній Сбербанк росії).