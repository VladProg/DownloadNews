Ціни на нафту еталонних марок повернулися до зростання в четвер, 14 вересня, після зниження напередодні.

Як передає Укрінформ, про це повідомляє enkorr.
Листопадові ф'ючерси на Brent подорожчали на лондонській біржі ICE Futures на $0,46 (на 0,5%), до $92,34 за барель. У середу Brent здешевшала на $0,18 (на 0,2%) – до $91,88 за барель.
Жовтневі ф'ючерси на WTI піднялися в ціні на Нью-Йоркській товарній біржі NYMEX на $0,51 (0,58%) – до $89,03 за барель. За попередню сесію контракт здешевшав на $0,32 (на 0,4%) і досяг $88,52 за барель.
Зниженню котирувань у середу сприяли дані про несподіване підвищення нафтових резервів у Сполучених Штатах. Комерційні запаси нафти в країні минулого тижня збільшилися на 3,96 млн барелів – до 420,59 млн барелів, повідомило Міненерго країни. Товарні запаси бензину зросли на 5,56 млн барелів і склали 220,31 млн барелів. Комерційні запаси дистилятів збільшилися на 3,93 млн барелів, до 122,53 млн барелів. Експерти очікували зниження запасів нафти на 2,48 млн барелів, зменшення запасів бензину – на 850 тис. барелів і підвищення запасів дистилятів – на 1,4 млн барелів.
Крім того, тиск на котирування чинили дані про прискорення інфляції у Штатах. Споживчі ціни (індекс CPI) у країні у серпні зросли на 3,7% щодо того ж місяця минулого року, заявило Міністерство праці США. Інфляція прискорилася порівняно з 3,2% у липні. Консенсус-прогноз, який наводить Trading Economics, передбачав інфляцію на рівні 3,6%.
Тим часом зростання споживчих цін без урахування вартості продуктів харчування й енергоносіїв (індекс Core CPI) сповільнилося у серпні до мінімальних із вересня 2021 року 4,3% у річному вираженні після підйому на 4,7% у липні й збіглося з очікуваннями аналітиків.
Щодо попереднього місяця загальний індекс CPI у серпні збільшився на 0,6% після зростання на 0,2% у липні, при цьому більше половини серпневого зростання забезпечило підвищення цін на бензин. Базовий Core CPI додав у серпні 0,3% після підвищення на 0,2% місяцем раніше. Консенсус-прогноз передбачав збільшення індексів минулого місяця на 0,6% і 0,2% відповідно.
Нові дані – додатковий аргумент на користь збереження підвищених процентних ставок більш тривалий час, заявив MarketWatch співредактор Sevens Report Research Тайлер Річі. На його погляд, це збільшує ризик того, що Федеральна резервна система (ФРС) «задушить зростання і відправить економіку в рецесію», що ніколи не буде добрим сценарієм для попиту на нафту.