ПАТ «Укрнафта» підготувало оновлений фінансовий план компанії, який враховує частину зауважень Міністерства фінансів та Міністерства економіки.

Про це повідомляє Укрінформ із посиланням на пресслужбу Укрнафти.
«Документом передбачено отримання рекордного річного чистого прибутку у розмірі 11,96 млрд грн. Три міністерства вже погодили фінансовий план без зауважень – Міністерство оборони, Міністерство енергетики та Міністерство цифрової трансформації. Мінекономіки погодило фінплан із зауваженнями, які були враховані в оновленій версії документа. Компанія також уже врахувала частину зауважень Мінфіну. Щодо решти ведеться обговорення», - йдеться в повідомленні.
У компанії уточнили, що зауваження Мінфіну стосувались реалістичності реалізації мети, яка передбачала, що доходи компанії у 2023 році зростуть на 81% порівняно з 2022 роком. Наразі триває робота з узгодження та надання обґрунтувань щодо всіх уточнень міністерства.
«Ми впевнені, що ці зауваження будуть зняті в ході нормального робочого процесу. Менеджмент ПАТ переконаний у принциповій можливості такого значного нарощування доходу завдяки низці управлінських рішень, які були ухвалені з моменту передачі акцій компанії під контроль Міністерства оборони в листопаді 2022 року», - резюмували в Укрнафті.
Як повідомлялось, щоб затвердити фінансовий план, ПАТ «Укрнафта» повинна отримати 5 обов‘язкових висновків міністерств: Міністерства економіки, Міністерства оборони, Міністерства енергетики, Міністерства цифрової трансформації та Міністерства фінансів. Попередню версію документа не підтримав Мінфін, який виявив низку недоліків.