Верховна Рада ухвалила закон, який забороняє перебування грального бізнесу на спрощеній системі оподаткування.

Про це в Телеграмі повідомив народний депутат України, автор законопроєкту №8079 Ярослав Железняк, передає Укрінформ.
«Рада нарешті прийняла у другому читанні мій законопроєкт №8079 щодо заборони перебування грального бізнесу на спрощеній системі оподаткування. За - 303, конституційна більшість», - написав Железняк.
Ухвалений депутатами документ вносить зміни до Податкового кодексу. Ними відновлюється законодавча норма про те, що платниками єдиного податку третьої групи, які використовують особливості оподаткування в умовах воєнного стану (зокрема, ставку цього податку у розмірі 2% доходу), не можуть бути суб’єкти господарювання, які здійснюють діяльність з організації, проведення азартних ігор, лотерей, парі (букмекерське парі, парі тоталізатора).
Закон набуде чинності одразу після підписання Президентом та публікації.
«І з наступного дня весь гральний бізнес має перейти на повну ставку оподаткування», – підкреслив депутат.
Як повідомлялося, 15 березня 2022 року Верховна Рада схвалила податкові стимули для бізнесу на час війни. Згідно із законом «Про внесення змін до Податкового кодексу України та інших законодавчих актів України щодо дії норм на період дії воєнного стану», на період дії воєнного стану сплачувати єдиний податок можуть не лише ФОПи-спрощенці, а й великі підприємства.
На переконання авторів законопроєкту №8079, перехід на спрощену систему оподаткування суб’єктів господарювання, які здійснюють діяльність з організації, проведення азартних ігор, лотерей, парі, спричинив значне зменшення надходжень до бюджету.