Однією із важливих передумов для схвалення банком заявки на грант є життєздатний бізнес-план, складений правильно.

Про це повідомила член правління АТ «Ощадбанк», відповідальна за мікро, малий та середній бізнес Наталія Буткова-Вітвіцька під час панельної дискусії до річниці програми «Власна справа», передає Укрінформ.
«Я хочу звернути увагу на життєздатність бізнес-плану. Ми зустрічали різні бізнес-плани, які були написані як власноруч та і ні, серед яких багато нереалістичних бізнес-планів, що стають однією із причин відмов банку», - зазначила експертка.
Вона додала, що вміння написати правильний бізнес-план є дуже важливою передумовою для отримання грантів.
«Україна наразі має безпрецедентну допомогу і кількість грантових програм, не тільки державних. Їх десятки. І для кожної програми грантодавець просить підприємця заповнити бізнес-план. Це навик, який нам потрібно «прокачувати». Ми маємо навчитися писати бізнес-плани для отримання не тільки державної допомоги, але й допомог від інших донорів», - додала Буткова-Вітвіцька.
Як повідомлялося, за програмою USAID «Конкурентоспроможна економіка України» малі та середні підприємці можуть отримати фінансову підтримку до $150 тисяч для розвитку, підвищення конкурентоспроможності своєї продукції та послуг.