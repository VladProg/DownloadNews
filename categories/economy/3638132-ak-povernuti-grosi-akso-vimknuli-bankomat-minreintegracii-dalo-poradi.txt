У Міністерстві з питань реінтеграції тимчасово окупованих територій надали поради щодо того, як повернути гроші, якщо при користуванні банкоматом або терміналом вимкнули електроенергію.

Про це у Телеграмі поінформувала пресслужба міністерства, передає Укрінформ.
“Уявіть, ви приходите до терміналу покласти гроші на картку. Половину суми вже внесли, і раптом операція зірвалася через відключення світла. Що робити? Алгоритм дій пояснили у ПриватБанку. Відразу ж зателефонуйте на гарячу лінію 3700 і подайте заявку на повернення коштів. Повідомте номер терміналу, його адресу, внесену суму і приблизний час проведення операції”, - зазначається у повідомленні.
Зазначається, що коли заявка буде опрацьована, і гроші у терміналі перерахують, недоотримані кошти повернуть людині на карту.
У Мінреінтеграції зазначили, що отримати готівку українці можуть не лише в банках та банкоматах, але й на касах магазинів, аптек та АЗС. Для цього громадянину необхідно оплатити будь-яку покупку карткою та попросити касира зняти з неї потрібну вам суму готівки. Отримати можна від 500 гривень, але не більше 6 000 гривень.
Також люди можуть зняти готівку з карти в "Укрпошті" та "Новій пошті", звернувшись до будь-якого відділення поштового оператора.
Як повідомлялося, українці у листопаді у мережі торгових терміналів ПриватБанку найбільше розраховувались за купівлю техніки, знімали готівку на касах та менше платили картками за їжу й ресторани.