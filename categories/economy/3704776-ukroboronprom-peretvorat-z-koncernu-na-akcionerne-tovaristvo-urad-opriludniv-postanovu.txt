Уряд оприлюднив постанову про утворення акціонерного товариства «Українська оборонна промисловість»; це - один з ключових кроків до реформування державного сектору вітчизняного оборонно-промислового комплексу.

На цьому наголосили в Укроборонпромі, передає Укрінформ.
«Укроборонпром буде перетворено з державного концерну на акціонерне товариство, яке повністю належатиме державі та будуватиме діяльність згідно з сучасними стандартами корпоративного управління. На місці Концерну постане сучасна високотехнологічна оборонна компанія, що централізовано керуватиме провідними підприємствами галузі за напрямками бронетехніки, авіабудування та авіаремонту, морських і радарних систем, високоточного озброєння і боєприпасів», - ідеться в повідомленні.
Зазначається, що реформа відкриває шлях до трансферу новітніх технологій, створення спільних підприємств з іноземними партнерами, залучення інвестицій, поглибленого державно-приватного партнерства. Це значно підвищить загальну ефективність державного сектору ОПК України, а також матиме особливе значення під час війни проти російських загарбників.
В Укроборонпромі нагадали, що наразі триває перетворення державних та казенних оборонних підприємств на господарські товариства (ТОВ/АТ) – на сьогодні реформовано 28, а у процесі трансформації перебувають іще 16. Це не впливає на їхню виробничу діяльність, і вони продовжують забезпечувати потреби Сил безпеки та оборони України в озброєннях і військовій техніці.
Як повідомлялось, у жовтні 2021 року набув чинності закон «Про особливості реформування підприємств оборонно-промислового комплексу державної форми власності», який заклав правові механізми реформування підприємств галузі. На підставі цього закону розпочато реорганізацію підприємств Укроборонпрому та самого концерну.
Постанову «Про створення акціонерного товариства «Українська оборонна промисловість» Кабінет Міністрів ухвалив 21 березня 2023 року.