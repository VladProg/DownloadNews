Заступники міністра енергетики України Ярослав Демченков та Фарід Сафаров провели зустріч із німецькою делегацією на чолі з керівницею робочого штабу з питань України від Федерального міністерства економічного співробітництва Німеччини Ульріке Хопп-Нішанкою.

Як передає Укрінформ, про це повідомляє Міністерство енергетики України.
Сторони обговорили створення необхідних умов для залучення інвестицій та нових технологій в українську енергетику, а також важливість ролі приватного сектору у проєктах із «зеленої» трансформації, а також реформ, які потрібні для прискорення енергетичного переходу та інтеграції українських енергетичних ринків до загальноєвропейських.

Зазначається, що під час зустрічі акцентувалося на проєктах з розвитку розподіленої генерації із використанням відновлюваних джерел енергії, систем накопичення енергії, розвитку мікромереж, підвищення енергоефективності та декарбонізації сектору.
Демченков наголосив, що територіальні громади потребують підтримки для підготовки та реалізації проєктів з розвитку розподіленої генерації.
Під час зустрічі також було відзначено важливість ефективної співпраці у межах німецько-українського енергетичного партнерства.
Як повідомлялося, федеральне міністерство економіки й захисту клімату Німеччини перерахує ще 54,3 мільйона євро до Фонду підтримки енергетики України.
Фото: Мінекономіки