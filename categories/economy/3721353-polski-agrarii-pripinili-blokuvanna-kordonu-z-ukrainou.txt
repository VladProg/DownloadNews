Польські фермери призупинили акцію протесту на прикордонному переході в Дорогуську (Люблінське воєводство).

Про це повідомляє Укрінформ із посиланням на RMF24.
Як зазначається, польські аграрії призупиняють протест на прохання міністра сільського господарства РП Роберта Телуса, зустріч з яким має відбутися за кілька днів.
За словами міністра, майже всі вимоги аграріїв вже на етапі реалізації. Фермери у червні отримають першу компенсацію за втрату коштів від зниження закупівельної ціни на збіжжя та нерегульований наплив українського зерна на польський ринок.
Раніше українські аграрії заявили про готовність заблокувати в'їзд польських вантажівок на територію України з 10 червня у відповідь на розпочатий польськими фермерами протест проти транзиту через територію РП української сільгосппродукції.
Як повідомлялося, рух вантажівок через пункт пропуску «Ягодин-Дорогуськ» було заблоковано у зв’язку зі страйком польських фермерів. Акція мала тривати до 01:00 13 червня.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії. 5 червня дію заборони будо продовжено до 15 вересня 2023 року.
Польща призупиняла транзит продукції українського АПК через свою територію, однак поновила його з 21 квітня.