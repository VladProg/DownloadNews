Німецька державна компанія досі торгує скрапленим російським газом, відправляючи його до Індії.

Як повідомляє Укрінформ, про це пише Bloomberg.

“SEFE GmbH - колишня дочірня компанія Газпрому - відправляє російський скраплений газ, відповідно до контракту, укладеного до того, як минулого року Німеччина націоналізувала компанію. Вантаж, який не підпадає під міжнародні санкції, прямує до Індії”, - йдеться у матеріалі.

Зазначається, що порушення контракту може обійтися німецьким платникам податків у щонайменше 10 млрд євро.
“На переконання поінформованих співрозмовників, ця ціна настільки висока, що подібний крок видається малоймовірним”, - стверджує Bloomberg.

Ця сума враховує приблизні штрафи й компенсації, які Росія зможе отримати, якщо виграє міжнародний арбітраж проти компанії.

Як повідомляв Укрінформ, минулого року Німеччина націоналізувала SEFE під час енергетичної кризи, викликаної припиненням постачання Росією газу до ЄС. Ця операція обійшлася державному бюджету у 6,3-7,7 млрд євро.

Після націоналізації у компанії залишилася чинна 20-річна угода на постачання скрапленого газу з терміналу у Сибіру до Індії, що приносить близько 2 млрд євро щороку. За умовами контракту, якщо оригінальний трейдер не відвантажить газ, Росія все одно може продати його деінде. Це значить, що у разі скасування Німеччиною угоди, Кремль потенційно може отримати дохід двічі: у формі штрафу та продавши газ іншому покупцеві.