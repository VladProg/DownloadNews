Голова Національного банку України Андрій Пишний та його заступник Сергій Ніколайчук відбули із робочими візитами до Тивата (Чорногорія) та Відня (Австрія).

Як передає Укрінформ, про це повідомляє пресслужба НБУ у Фейсбуці.
Зазначається, що у Чорногорії представники Національного банку України візьмуть участь у засіданні регіональної групи держав - членів МВФ та Групи Світового банку, а також проведуть низку зустрічей із керівництвом МВФ, Світового банку, Міжнародної фінансової корпорації, колегами з інших центральних банків. Під час зустрічей обговорюватимуться поточні наслідки російської військової агресії для економіки та фінансового сектору України, необхідні дії для посилення стійкості нашої держави та швидкого післявоєнного економічного відновлення, а також питання посилення санкційного тиску на РФ міжнародною спільнотою.
Мета візиту до Відня – участь у роботі місії МВФ з першого перегляду програми розширеного фінансування Міжнародного валютного фонду (Extended Fund Facility, EFF). Меморандум з МВФ про економічну та фінансову політику передбачає виділення траншів у межах програми EFF за результатами її щоквартальних переглядів. У 2023 році вони заплановані в червні та жовтні.
Як повідомлялось, Прем’єр-міністр Денис Шмигаль повідомив, що 23 травня у Відні стартує місія з першого перегляду програми розширеного кредитування МВФ. Прем‘єр-міністр уточнив, що йдеться про 4-річну програму EFF на 15,6 млрд доларів, яка була затверджена наприкінці березня. Вона є частиною великого пакета підтримки від країн G7 на суму 115 млрд доларів упродовж дії програми.
Фото: facebook.com/pyshnyy