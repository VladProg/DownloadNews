Починаючи з жовтня, за програмою пільгового іпотечного кредитування "єОселя" в Україні видано 277 іпотечних кредитів.

Про це під час брифінгу "єОселя: результати програми та презентація в Дії" розповіла перший віцепрем’єр-міністр - міністр економіки Юлія Свириденко, повідомляє кореспондент Укрінформу.
"Протягом цих трьох місяців видано 277 кредитів", - сказала Свириденко.
За її словами, за весь цей час було подано 24 тис. заявок, наразі 8 тис. заявок перебувають у роботі банків.
Свириденко зауважила, що найбільше кредитів було видано військовослужбовцям, це майже 85% від загальної кількості виданих кредитів.
Як повідомлялося, із жовтня на порталі "Дія" у тестовому режимі запрацювала програма доступного кредитування для українців "єОселя". Це програма доступного кредитування на житло з пільговими ставками 3% для чотирьох категорій або 7% – для всіх інших категорій. Умови кредитування за програмою: пільгова відсоткова ставка; максимальний термін кредитування – до 20 років; мінімальний перший платіж – не менше ніж 20% від суми. Пільгові кредити на житло за програмою під 3% можуть отримати військовослужбовці за контрактом, захисники України, силовики та їхні родини, а також медики, педагоги, науковці, які працюють у державному та комунальному секторах.