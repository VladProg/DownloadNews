За майже рік зернової ініціативи Україна експортувала понад 33 млн т зерна в 45 країн.

Про це під час засідання уряду повідомив Прем'єр-міністр Денис Шмигаль, передає Укрінформ.
"З перших днів повномасштабної війни Росія блокує українські чорноморські порти. Завдяки тристоронній угоді з Туреччиною та ООН майже рік діяла зернова ініціатива. За цей час Україні вдалося експортувати понад 33 млн тонн аграрної продукції до 45 країн", - сказав Шмигаль.
Прем'єр-міністр наголосив, що для того, щоб не допустити нової продовольчої кризи, яку намагається спровокувати Росія, зриваючи зернову угоду, Президент України Володимир Зеленський уже направив офіційні листи президенту Туреччини та генсеку ООН.
"Ми пропонуємо продовжити роботу зернової ініціативи в тристоронньому форматі. Це дозволить врятувати мільйони людей від голоду й забезпечить світову продовольчу безпеку", - сказав глава уряду.
Як повідомлялося, Росія заявила про припинення продовження дії "зернової угоди", яка була укладена 22 липня 2022 року у Стамбулі на 120 днів і кілька разів продовжувалась.
Зеленський офіційно запропонував президенту Туреччини Реджепу Тайїпу Ердогану і генеральному секретареві ООН Антоніу Гутеррішу продовжити роботу Чорноморської зернової ініціативи або її аналога в односторонньому форматі без Росії.
Фото: КМУ