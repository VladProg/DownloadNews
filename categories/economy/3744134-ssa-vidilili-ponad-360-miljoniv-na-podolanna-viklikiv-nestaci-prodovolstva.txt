Уряд Сполучених Штатів оголосив про виділення багатомільйонного пакета з метою усунення причин нестачі продовольства передусім у регіонах, які гостро відчувають наслідки голоду.

З відповідною заявою виступив у четвер в ООН державний секретар США Ентоні Блінкен, передає власний кореспондент Укрінформу.
«Сьогодні я оголошую про виділення додаткових $362 мільйонів на подолання причин нестачі продовольчої безпеки та на підвищення стійкості»,- зауважив глава Держдепартаменту США.
Він зазначив, що допомога спрямовуватиметься передусім на підтримку Гаїті, а також одинадцяти африканських країн.
При цьому, Блінкен закликав міжнародну спільноту долучитися до цієї підтримки: «Сполучені Штати надалі виконуватимуть свою роль, але це за визначенням є глобальним викликом, який вимагає глобальних ресурсів». Він зазначив, що США звертатимуться до урядів, компаній і благодійних організацій, щоби ті допомогли покращувати доступ до харчування та інвестувати в забезпечення стійкості продовольчих систем.
Як повідомляв Укрінформ, у четвер Сполучені Штати закликали країни-члени ООН виступити з об’єднаною позицією та змусити Москву припинити зловмисні дії щодо блокування експорту українського зерна, від чого страждають також інші країни.