Національна комісія, що здійснює державне регулювання у сферах енергетики та комунальних послуг (НКРЕКП), погодила Порядок розподілу доходів від управління обмеженнями між операторами систем передачі України та Словаччини.

Як передає Укрінформ, про це повідомляє НКРЕКП.
«НКРЕКП на своєму засіданні погодила Порядок розподілу доходів від управління обмеженнями між операторами систем передачі України та Словаччини, наданий НЕК «Укренерго». Погодження вказаного Порядку між НЕК «Укренерго» та словацьким SEPS є важливою передумовою, що відкриває можливість для проведення експортно-імпортних операцій електричною енергією через транскордонний переток за напрямком Україна – Словаччина», – йдеться у повідомленні.
Зазначається, що погодження Порядку слугуватиме також додатковим фактором стабілізації енергосистеми, оскільки створює умови для імпорту електроенергії зі Словаччини у дефіцитні години доби та експорту до Словаччини у години, в які наявний профіцит електричної енергії.
Як повідомлялося, 17 квітня 2023 року розпочато експорт електричної енергії з України до Словаччини в обсязі 200 МВт за годину. З 21 квітня 2023 року експорт було припинено за ініціативою оператора системи передачі Словаччини (SEPS).
26 квітня 2023 року за пропозицією НКРЕКП відбулась спільна нарада за участю представників Європейської комісії, Енергетичного Співтовариства, ENTSO-E, регуляторів та операторів систем передачі (ОСП) України та Словаччини стосовно вирішення питання щодо якнайшвидшого відновлення експорту електроенергії до Словаччини.
За підсумками наради було визначено, що відновлення експорту електроенергії з України до Словаччини в межах односторонніх аукціонів має відбутися якнайшвидше. Доходи, отримані SEPS за результатами проведення аукціонів з розподілу пропускної спроможності, розподіляються між SEPS та НЕК «Укренерго» у співвідношенні 50:50.
ОСП України та Словаччини зобов’язались узгодити між собою проєкт Порядку розподілу доходів від управління обмеженнями, після чого він має бути наданий НКРЕКП на погодження, як це передбачено частиною 3 статті 43 Закону України «Про ринок електричної енергії».