Українці у листопаді у мережі торгових терміналів ПриватБанку найбільше розраховувались за купівлю техніки, знімали готівку на касах та менше платили картками за їжу й ресторани.

Як передає Укрінформ, про це повідомляє ПриватБанк у Телеграмі.
"У листопаді українці на 15% більше, ніж у жовтні, сплачували картками у мережі торгових терміналів ПриватБанку за покупку електроніки та побутової техніки", - йдеться в повідомленні.
Як повідомив член правління ПриватБанку з питань малого та середнього бізнесу Євген Заіграєв, відчутне зростання покупок техніки до 3,8 млрд грн зумовлено традиційним періодом розпродажів “чорної пʼятниці”. Найбільш популярними товарами місяця стали павербанки та інша техніка для автономного енергозабезпечення.
У листопаді українці більше витрачали також на пальне - оплати картками на АЗС у порівнянні з жовтнем зросли на 7,6% до 2,7 млрд грн, менше витрачали з карток на їжу (-9,6%, 22,1 млрд грн), ліки (-4%, 3,1 млрд грн) і кафе та ресторани (-12,4%, 3,1 млрд грн).
В умовах перебоїв з постачанням електрики набирає популярності послуга зняття готівки на касі. За листопад через торгові термінали ПриватБанку українці отримали готівки на касах торгових точок на 43% більше у порівнянні з жовтнем на суму 2,3 млрд грн. За останній місяць цією послугою скористалися майже 1,5 мільйона українців, середня сума отриманої готівки касах трохи перебільшує 1,5 тис. грн.
Загалом через аварійні перебої з електрикою обсяги оплат покупок картками у листопаді були меншими, ніж у жовтні на 5,1% (51 млрд грн).
Як повідомляв Укрінформ, у жовтні українці більше платили картками ПриватБанку за паливо та їжу, менше купували одягу, взуття та інших промислових товарів.