Міністерство економіки України спільно з MIGA домовились про створення робочої групи для пришвидшення та оптимізації процесу страхування інвесторів.

Про це домовилися під час зустрічі перший віцепрем’єр-міністр України – міністра економіки Юлія Свириденко з виконавчим віце-президентом Багатостороннього агентства гарантій інвестицій (MIGA) Хіроші Матано, передає Укрінформ з посиланням на пресслужбу Мінекономіки.
«Зараз Україна потребує розблокування притоку приватних інвестицій. Але всі розуміють, що без надійних інструментів зі страхування військових ризиків, ми не побачимо активного притоку інвестицій. Тому на засіданнях Мультидонорної координаційної платформи ми знову і знову підійматимемо питання щодо акумуляції додаткових ресурсів саме на збільшення фінансування програм страхування військових ризиків», - наголосила Свириденко.
Вона нагадала, що MIGA у цьому році вже втілила два проєкти зі страхування військових ризиків у реальному секторі і ще два у фінансовому секторі. Також вони працюють над залученням додаткового фінансування до кінця року від п’яти країн.
«Ми домовились про створення робочої групи для пришвидшення та оптимізації процесу страхування інвесторів», - зауважила Свириденко.
За її словами, останнім часом відбувся значний прогрес у розширенні страхового покриття для бізнесу. MIGA нещодавно затвердила десятирічний пакет страхування вартістю 9,1 мільйона доларів США для проєкту індустріального парку М10 у Львівській області України. Ця страхова угода частково фінансується країнами-донорами через Цільовий трастовий фонд підтримки реконструкції та економічного розвитку України (SURE), під наглядом MIGA.
«Вкрай важливо змінити сприйняття України як суцільної зони високого ризику. Одне з потенційних рішень передбачає створення спеціального трастового фонду, спрямованого на започаткування всесвітнього страхування та перестрахування військових ризиків. Цим фондом могли б спільно керувати уряди країн-партнерів у співпраці з Україною», - розповіла Свириденко.
Крім того, над страхуванням інвестицій своїх компаній працюють експортно-кредитні агенції європейських країн. Україна заохочує надання інвестиційного страхового покриття українським компаніям, коли вони створюють спільні підприємства з іноземними партнерами.
Міністерство економіки України працює над консолідацією інвестиційних проєктів у ключових секторах економіки та вже має базу проєктів, які повністю відповідають вимогам міжнародних фінансових інституцій. Вони будуть подаватись на розгляд міжнародним ЕКА та іншим гравцям ринку капіталу.
Як повідомлялось, Агентство з гарантування інвестицій MIGA було створене у 1988 році. Воно є членом Групи Світового банку і працює для сприяння прямим іноземним інвестиціям у країни з економікою, що розвивається. Діяльність MIGA має зменшувати ризики обмежень на конвертацію та переказ валюти, порушення контрактів урядами, експропріацію, війни та громадянські заворушення. Одна із основних місій агентства пропонувати покращення кредитних умов приватним інвесторам і кредиторам.
Фото: Мінекономіки