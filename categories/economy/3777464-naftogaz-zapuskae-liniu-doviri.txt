Група Нафтогаз запускає канал комунікації для повідомлень про можливі факти корупційних порушень.

Як передає Укрінформ, про це повідомляє пресслужба Групи.
"Лінія довіри – це канал комунікації, за допомогою якого усі охочі, зокрема працівники Групи Нафтогаз та контрагенти, можуть повідомити про можливі факти корупційних або пов’язаних із корупцією правопорушень та порушень із питань етики та комплаєнсу", - йдеться у повідомленні.
Зазначається, що роботу "Лінії довіри" забезпечуватиме незалежна експертна компанія, що має забезпечити анонімність повідомлень та захист інформації про заявників та/або викривачів.

Після перевірки та аналізу інформації, яка міститься у повідомленні, за наявності достатніх підстав проводиться внутрішнє розслідування. За результатами цього розслідування вживатимуться відповідні заходи реагування.
Повідомити про порушення на "Лінію довіри" можна: за безкоштовним номером телефону 0 800 21 20 91; електронною поштою dovira@naftogaz.com; через платформу – naftogaz.ethics.help/.
Як повідомлялося, Агентство відновлення і аудиторська компанія PricewaterhouseCoopers GmbH підписали Меморандум про співпрацю щодо стандартів етики та принципів запобігання й протидії корупції.