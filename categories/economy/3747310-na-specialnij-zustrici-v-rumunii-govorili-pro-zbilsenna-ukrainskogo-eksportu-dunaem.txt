У рамках зустрічі Україна - США - Єврокомісія - Румунія - Молдова віцепрем’єр з відновлення Олександр Кубраков обговорив з міжнародними партнерами шляхи збільшення українського експорту Дунаєм.

Про це Кубраков повідомив у Фейсбуці, передає Укрінформ.
«Сьогодні у румунському Галаці в рамках зустрічі Україна - США - Єврокомісія - Румунія - Молдова працювали над шляхами збільшення українського експорту. Румунська частина Дунаю в умовах обмеженого судноплавства є важливою для переорієнтації експорту», - йдеться в повідомленні.
За словами Кубракова, розвиток судноплавства на Дунаї залишається одним із пріоритетних питань, ключовими напрямками роботи по якому є пришвидшення проходження суднами каналів, збільшення пропускної спроможності на каналі Суліна та організація додаткових місць для здійснення рейдової перевалки суден біля румунського порту Констанца.

Також триває робота над включенням української частини Дунаю до карт Транс’європейської мережі внутрішніх навігаційних шляхів (TEN-T), що сприятиме повноцінній роботі бізнесу на ринку українських дунайських перевезень.
Крім того, Україна разом із румунською стороною працює над тим, щоб запустити повноцінно вантажні перевезення на автомобільних пунктах пропуску Красноїльськ - Вікову де Сус та Дяківці - Раковець. Також у планах - збільшення пропускної спроможності ПП «Порубне - Сірет» щонайменше на 20% та відкриття ще двох нових пунктів пропуску.

«Всі наші дії спрямовані на досягнення однієї мети – забезпечити якнайбільше можливостей для українських експортерів. Від цього переможуть як обороноздатність, так і економіка», - додав Кубраков.
Як повідомлялося, Румунія працює над пошуком нових шляхів для транспортування українського зерна після виходу Москви з Чорноморської зернової ініціативи та обстрілів нею портової інфраструктури на півдні України.
Фото: Олександр Кубраков, Фейсбук