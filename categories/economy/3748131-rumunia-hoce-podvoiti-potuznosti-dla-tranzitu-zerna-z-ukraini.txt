Румунія в найближчий період подвоїть свої транзитні потужності для зерна з України – з 2 млн тонн на місяць до 4 млн тонн.

Про це оголосив міністр транспорту та інфраструктури Румунії Сорін Гріндяну, передає Укрінформ із посиланням на Romania-Insider.
Зазначається, що для цього передбачені морські, а також залізничні шляхи. За словами Гріндяну, Сулинський канал є єдиною альтернативою для морського транспорту.
Він пообіцяв «оптимізувати» – в рамках фінансованого ЄС проєкту вартістю 18 млн євро – використання Сулинського каналу, де розташовані дунайські порти України.
У середньостроковій перспективі міністр Гріндяну говорить про інвестиції в 1 мільярд євро в залізничне сполучення порту Констанца та більше інвестицій у проєкти дорожньої та залізничної інфраструктури, які є критично важливими для післявоєнної відбудови України.
Як повідомляв Укрінформ, 10 серпня 2023 року Україна оголосила нові тимчасові маршрути для торговельних суден, що йдуть до/з чорноморських портів України, але протягом всіх маршрутів зберігається збройна загроза та мінна небезпека з боку Російської Федерації.