Прем'єр-міністр України Денис Шмигаль обговорив з керівним директором Світового банку Акселем фон Тротсенбургом та віцепрезидентом СБ Анною Б’єрде фінансову підтримку та відбудову України.

Як передає Укрінформ, про це Шмигаль повідомив у Фейсбуці.
"Фінансову підтримку України через інструменти Світового банку обговорили у Нью-Йорку під час зустрічі з керуючим директором Акселем фон Тротсенбургом та віцепрезиденткою Анною Б’єрде. У перші дні повномасштабного вторгнення росії Світовий банк швидко мобілізував свої ресурси для допомоги нашій державі. Через інструменти Банку з 24 лютого залучено позики й грантів, у тому числі від США та Великої Британії, на загальну суму близько 11 млрд доларів. Вдячні партнерам за швидкі рішення. Розраховуємо, що темп співробітництва не уповільниться і наступного року й очікуємо на започаткування співпраці в енергетичному секторі", - написав Шмигаль.

Сторони також обговорили відбудову України. За словами Шмигаля, Світовий банк активно працює над створенням нових механізмів залучення грантів та інвестицій для відновлення України.
"Подякував за проведення швидкої оцінки збитків, яка була презентована в Брюсселі 9 вересня. За даними Світового банку, станом на червень 2022 року для відновлення України необхідні 350 млрд доларів", - зауважив очільник уряду.
Як повідомлялося, 20-26 вересня у Нью-Йорку триває тиждень високого рівня в рамках 77-ї сесії Генасамблеї ООН, де виступають лідери держав, глави урядів, керівники зовнішньополітичних відомств країн-членів. Прем'єр-міністр України Денис Шмигаль, дружина Президента Олена Зеленська та генеральний прокурор Андрій Костін беруть участь у низці заходів на полях Генасамблеї.