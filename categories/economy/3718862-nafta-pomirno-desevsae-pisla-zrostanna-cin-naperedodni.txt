Ціни на нафту помірно знижуються у вівторок, 6 червня, після зростання напередодні на рішенні Саудівської Аравії скоротити нафтовидобуток.

Як передає Укрінформ, про це повідомляє enkorr.
Серпневі ф'ючерси на Brent здешевшали на 0,2% (0,26%), до $76,51 за барель. У понеділок Brent здорожчала на $0,58 (0,8%), до $76,71 за барель.
Липневі ф'ючерси на WTI знизилися в ціні на Нью-Йоркській товарній біржі на $0,26 (0,36%), до $71,89 за барель. За підсумками минулої сесії контракт здорожчав на $0,41 (0,6%), до $72,15 за барель.
Країни ОПЕК+ 4 червня домовилися знизити сукупний рівень квот на видобуток нафти ще на 1,4 млн барелів на добу (б/д) – до 40,46 млн барелів. При цьому Саудівська Аравія вже цього року додатково скоротить видобуток на 1 млн б/д.
Проте деякі аналітики попереджають, що нові обмеження можуть не вплинути на рівень видобутку, оскільки виробництво нафти в інших країнах альянсу ОПЕК+, включаючи Росію, Нігерію й Анголу, як і раніше, залишається високим, а ОАЕ взагалі збільшила мету видобутку на наступний рік.
Саудівська Аравія у липні підвищить ціни на нафту з постачанням в усі регіони. Як повідомила Saudi Aramco, вартість нафти для США та регіону північно-західної Європи збільшиться на $0,9 за барель, а для покупців із країн Середземномор'я ціни зростуть на $0,6 за барель.
Нафта з постачанням у країни Азії здорожчає наступного місяця на $0,45 за барель. У результаті марка Arab Light коштуватиме на $3 за барель більше, ніж кошик нафти Оман/Дубай. Це максимальний рівень за останні пів року.