Російський уряд розглядає заборону експорту бензину, щоб запобігти внутрішньому дефіциту палива та зростанню цін після рішення про скорочення субсидій для НПЗ.

Як передає Укрінформ, про це повідомляє Reuters із посиланням на співрозмовників у профільній галузі й уряду.
Європейський Союз ввів заборону на імпорт російських нафтопродуктів, включаючи дизельне паливо та мазут, з початку лютого, але Росія збільшила експорт бензину майже на 50% у порівнянні з аналогічним періодом минулого року в першому кварталі, доставляючи вантажі безпосередньо в Африку.
Джерела також повідомили, що уряд може збільшити обсяги обов'язкового продажу бензину на біржі.
Зазначається, що Міністерство фінансів Росії планує з липня вдвічі скоротити субсидії нафтопереробникам, щоб поповнити дефіцитну державну скарбницю.
Ціни на бензин у росії почали рости з початку квітня.
Дані Reuters показують, що середня оптова ціна на паливо АІ-92, який найчастіше використовується в Росії, цього місяця досягла найвищого рівня з осені 2021 року.
Оптова ціна на якісніший бензин АІ-95 у травні досягла рекордної позначки в 60 436 рублів ($777,60) за тонну.
Джерела в галузі заявили, що російський експорт бензину в квітні та травні становив близько 200 000 тонн на місяць, що нижче від 600 000 тонн до 700 000 тонн взимку. Внутрішнє споживання бензину в Росії становить близько 3 мільйонів тонн на місяць.
Як повідомляв Укрінформ, через введення ембарго на нафту та зниження прайс-кепів Росія втратила 40 млрд доларів від річного бюджету.