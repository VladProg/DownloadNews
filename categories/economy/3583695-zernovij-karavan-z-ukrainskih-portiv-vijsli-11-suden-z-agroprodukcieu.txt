Сьогодні у рамках реалізації “зернової ініціативи” з морських портів "Одеса", "Чорноморськ" та “Південний” вийшли 11 суден, завантажених 217,6 тис. тонн агропродукції для країн Африки, Азії та Європи.

Як передає Укрінформ, про це пресслужба Міністерства інфраструктури повідомляє у Фейсбуці.
Зокрема з Одеського порту вийшли балкери QUEEN LILA з 29 тисячами тонн ячменю до Лівії, а також STELLINA, INANDI та SAM.
З порту Чорноморська вийшли FORTUNE EXPRESS, PS DREAM, LILA II, BARON, а з порту “Південний” - LADY DIVINA, AHMED CAN, IASOS.
З моменту виходу першого судна з українським продовольством, враховуючи сьогоднішні судна, експортовано 5,7 млн тонн агропродукції.
Всього з українських портів вийшли 252 судна з агропродукцією, яка була направлена до країн Азії, Європи та Африки.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина, генеральний секретар ООН Антоніу Гутерреш та росія підписали Ініціативу про безпечне транспортування зерна і продуктів з портів "Одеса", "Чорноморськ" та "Південний".