Прем’єр-міністр України Денис Шмигаль і державний секретар США Ентоні Блінкен спільно відвідали один з українських енергетичних об’єктів та ознайомилися з ходом підготовки до опалювального сезону та роботами щодо захисту інфраструктури.

Про це очільник Кабміну написав у Телеграмі, передає Укрінформ.
«Спільно з Держсекретарем США Ентоні Блінкеном відвідали один з енергетичних об’єктів. Ознайомилися з ходом підготовки до опалювального сезону та роботами щодо захисту інфраструктури. Це одне з ключових завдань, які стоять перед усіма відповідальними відомствами», - заявив Шмигаль.

За словами очільника українського уряду, так само важливо розбудувати енергосистему за рахунок відновлювальних джерел енергії.
Також він обговорив із Блінкеном можливість співпраці з американськими компаніями.
«Представили конкретні проєкти для інвестування та спільної імплементації. Працюємо над відновленням й розвитком станцій, які постраждали від російських обстрілів. США — серед лідерів у координації енергетичної допомоги Україні у форматі G7+. Готуємось разом до складного зимового періоду», - зазначив глава Кабміну.
Окремо Шмигаль подякував енергетикам за стійкість та професійність.
Як повідомлялося, Прем'єр-міністр України Денис Шмигаль і державний секретар США Ентоні Блінкен обговорили захист української енергетичної інфраструктури.
Фото: Денис Шмигаль / Телеграм