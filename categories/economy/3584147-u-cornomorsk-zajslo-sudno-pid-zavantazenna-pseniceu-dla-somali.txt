У межах реалізації «зернової ініціативи» до українського порту «Чорноморськ» прибуло під завантаження п'яте судно, зафрахтоване Всесвітньою продовольчою програмою Організації Об'єднаних Націй.

Як передає Укрінформ, про це Міністерство інфраструктури України повідомляє в Телеграмі.
«Сьогодні, 2 жовтня, до порту «Чорноморськ» прибуло під завантаження судно New Island EW. Це уже п'яте судно, зафрахтоване Всесвітньою продовольчою програмою ООН. Після завантаження пшеницею судно відправиться в Сомалі», — ідеться в повідомленні.
Також повідомляється, що в межах реалізації «зернової ініціативи» з портів «Одеса», «Чорноморськ» та «Південний» сьогодні вийшли п'ять суден зі 114,7 тисячами тонн агропродукції для країн Африки та Європи. Серед них — балкер ARGO 1, який перевозить 31 тисячу тонн кукурудзи до Єгипту, та балкер DOGA K з 10 тисячами тонн пшениці для Тунісу.
Загалом, за даними Мінінфраструктури, з моменту виходу першого судна з українським продовольством експортовані вже 5,8 мільйона тонн агропродукції. Усього з українських портів вийшли 257 суден з продовольством, направленим до країн Азії, Європи й Африки.
Як повідомляв Укрінформ, 1 жовтня в межах реалізації «зернової ініціативи» з морських портів «Одеса», «Чорноморськ» та «Південний» вийшли 11 суден, завантажених 217,6 тис. тонн агропродукції для країн Африки, Азії та Європи.
Фото: Мінінфраструктури