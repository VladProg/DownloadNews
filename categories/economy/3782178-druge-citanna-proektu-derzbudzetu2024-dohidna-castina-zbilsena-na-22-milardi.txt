Кабінет Міністрів пропонує збільшити у проєкті держбюджету-2024 до 2-го читання доходи на 22,2 млрд - до 1,768 трлн грн.

Як передає Укрінформ, про це повідомляє пресслужба Мінфіну.
Кабмін 2 листопада 2023 року схвалив проєкт закону «Про Державний бюджет України на 2024 рік» до другого читання. Дохідна частина проєкту держбюджету збільшена порівняно з І читанням на 22,2 млрд грн і передбачена у сумі 1 768,5 млрд грн, в тому числі по загальному фонду збільшилась на 22,1 млрд грн.
Окрім цього, було уточнено очікувані макроекономічні показники на 2023 рік, які є базою для розрахунку прогнозу на 2024 рік. Зокрема: більш швидке відновлення реального ВВП у 2023 році до + 5% порівняно із + 2,8% у попередньому прогнозі, курс гривні у 38,6 грн за дол. США на кінець періоду до другого читання порівняно з 40,2 грн за дол. США на перше читання. Також уточнено очікування щодо зростання споживчих цін у поточному році у бік зменшення – з 14,7% до 7,1% (грудень до грудня).
У прогнозі на 2024 рік було скориговано у бік зменшення показник споживчої інфляції – з 10,8% до 9,7% (грудень до грудня минулого року). Також скориговано припущення щодо курсу гривні 40,7 грн за дол. США (середній курс за рік) до другого читання порівняно з 41,4 грн за дол. США у попередньому прогнозі.
Видатки та надання кредитів збільшено у законопроєкті до другого читання порівняно з першим читанням на 95,2 млн грн та становлять 3 355 млрд грн, у тому числі видатки загального фонду – 3 120,6 млрд грн та видатки спеціального фонду – 234,5 млрд грн.
До ІІ читання граничний обсяг дефіциту був зменшений на 22,1 млрд грн (до 1 571,5 млрд грн), що узгоджено із Міжнародним валютним фондом.
У проєкті бюджету до другого читання потреба у зовнішній фінансовій підтримці складає близько 41 млрд дол. США. Цей обсяг вдалося зменшити з 42,9 млрд дол. США, зокрема, завдяки збільшенню планових доходів у результаті перегляду макропоказників та врахуванню інших додаткових надходжень.
«Міністерство фінансів спільно з іншими міністерства та відомствами підготувало проєкт державного бюджету на 2024 рік до другого читання за результатами опрацювання висновків та пропозицій ВРУ. Принципи та пріоритети, які визначені в проєкті бюджету, поданому урядом на розгляд парламенту в І читанні – збережені і до ІІ читання. Показники бюджету є збалансованими, але одночасно і напруженими. Продовжуємо активно працювати для залучення необхідного зовнішнього фінансування», - розповів міністр фінансів Сергій Марченко.
Як повідомляв Укрінформ, Кабінет Міністрів відповідно до вимог частини першої статті 158 Регламенту Верховної Ради, подав до парламенту проєкт закону «Про Державний бюджет України на 2024 рік» (реєстр. номер 10000), підготовлений до другого читання відповідно до Бюджетних висновків Верховної Ради, схвалених Постановою Верховної Ради України від 19 жовтня 2023 р. № 3421-ІХ.