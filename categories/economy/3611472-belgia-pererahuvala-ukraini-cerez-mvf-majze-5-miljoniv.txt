Бельгія перерахувала Україні грант на суму 4,96 млн євро на спеціально створений та адміністрований Міжнародним валютним фондом (МВФ) рахунок.

Як передає Укрінформ, про це у четвер повідомила директор МВФ Крісталіна Георгієва у Твіттері.
«Дякую Бельгії за ваш грантовий внесок у розмірі 4,96 мільйона євро на адміністрований МВФ рахунок для України. Приємно бачити, що міжнародна спільнота продовжує об'єднуватися, щоб допомогти стабілізувати українську економіку», – написала Георгієва.
Як повідомляв Укрінформ, раніше Президент Єврокомісії Урсула фон дер Ляєн оголосила про намір Єврокомісії представити програму надзвичайної макрофінансової допомоги для України з розрахунку 1,5 мільярда євро на місяць, на загальну суму у 18 мільярдів євро у 2023 році. Ця допомога має бути стабільною та передбачуваною і частково задовольнити потреби у забезпеченні стійкості Української держави.
Макрофінансова допомога від ЄС супроводжуватиметься допомогою від інших країн та міжнародних фінансових інституцій. За попередньою оцінкою, у наступному році для забезпечення здатності держави виконувати основні соціальні функції Україна потребуватиме щомісяця суму від 3 до 5 мільярдів євро.