На Миколаївщині запустили першу чергу Тилігульської вітроелектростанції (ВЕС) потужністю в 114 МВт.

Про це на своїй сторінці у Фейсбуці написала голова Державного агентства з енергоефективності та енергозбереження України Ганна Замазєєва, передає Укрінформ.
«19 вітрових турбін, 390 млн кВт/год електроенергії на рік, забезпечення енергією 200 000 домогосподарств мінус 400 000 тонн викидів CO2 на рік. Це результат запуску лише першої черги Тилігульської ВЕС потужністю в 114 МВт», - написала Замазєєва.
Вона зазначила, що їй особливо приємно було бути присутньою на станції під час першого пуску, адже пам’ятає, з чого все починалося.
«Два роки тому, будучи головою Миколаївської обласної ради я особисто брала участь в укладанні меморандуму про старт проєкту і соціально-економічний розвиток регіону. Потім – справжня партнерська взаємодія між відповідальним бізнесом та громадами регіону. І ось сьогодні маємо результат», - наголосила голова Держагентства з енергоефективності та енергозбереження України.
На її думку, цей результат стає ще вагомішим, оскільки 13 із запущених 19 вітрогенераторів були встановлені під час воєнного стану після вторгнення Росії.








На Миколаївщині запустили першу чергу Тилігульської вітроелектростанції / Фото: Ніна Ляшонок, Укрінформ























































А в майбутньому, додала Замазєєва, після того, як будуть добудовані усі чотири заплановані черги, Україна, окрім електрогенерації, отримає ще й скорочення викидів CO2 на 1,7 млн тонн на рік.
Як повідомлялося, на Миколаївщині в межах будівництва Тилігульської вітроелектростанції буде реалізовано низку соціальних проєктів для місцевих громад.
Зокрема це реконструкція системи опалення і газопостачання Березанської центральної районної лікарні, систем водопостачання в селах Краснопілля і Анатолівка, ремонт фельдшерського пункту в селі Анатолівці.