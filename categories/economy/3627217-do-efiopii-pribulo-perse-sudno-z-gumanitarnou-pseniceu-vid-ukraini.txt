Перше судно в межах гуманітарної програми Grain from Ukraine («Зерно з України») доправило до Ефіопії 3 грудня 25 тисяч тонн української пшениці.

Про це повідомляється на сайті Президента України, передає Укрінформ.
Наступного тижня до Ефіопії попрямує друге судно з 30 тисячами тонн пшениці на борту. Зараз воно завантажується в Чорноморську.
Третє судно доправить 25 тисяч тонн гуманітарної пшениці у Сомалі. Наразі його завантажують в Одесі.
Загалом у межах гуманітарної ініціативи «Зерно з України» наша держава планує відправити понад 60 суден до Ефіопії, Судану, Південного Судану, Сомалі, Конго, Кенії, Ємену тощо.
Австрія, Бельгія, Болгарія, Велика Британія, Греція, Естонія, ЄС, Ірландія, Іспанія, Італія, Канада, Катар, Латвія, Литва, Нідерланди, Німеччина, Норвегія, Польща, Португалія, Румунія, Словенія, США, Туреччина, Угорщина, Фінляндія, Франція, Хорватія, Чехія, Швейцарія, Швеція, НАТО й ООН, інші партнери підтримали українську програму.
На її реалізацію залучено понад 180 млн доларів США.

Нагадаємо: 26 листопада ініціатива Глави держави, спрямована на допомогу продовольством країнам Африки та Азії, що потерпають від голоду, була офіційно започаткована на установчому International Summit оn Food Security, у межах якого до програми долучилися понад 30 країн і міжнародних організацій.
Фото: t.me/s/ermaka2022