За підсумками успішно завершених аукціонів на платформі Prozorro.Продажі з початку 2023 року до бюджетів різних рівнів надійшло 897,6 млн грн.

Як передає Укрінформ, про це повідомляє ДП «Прозорро. Продажі» у Фейсбуці.
«Усього з початку 2023 року в системі вже успішно завершилося 2366 аукціонів, які допомогли заробити 897,6 млн гривень у бюджети різних рівнів», - йдеться в повідомленні.
За інформацією компанії, найбільшу суму – 495 млн грн – принесли завершені аукціони з продажу активів збанкрутілих банків.
На 168 млн грн поповнилися бюджети держави та громад від завершених угод із малої приватизації.
Від завершених торгів із продажу майна та активів організатори одержали 104,7 млн грн.
Ще 71,6 млн грн принесли завершені аукціони в межах справ про банкрутство та 42,7 млн грн – торги з оренди та продажу земельних активів.
Загалом із початку війни Prozorro.Продажі допомогла заробити до бюджетів різних рівнів 8,9 млрд грн.
Наразі на платформі оголошено трохи більше ніж 5 тисяч нових аукціонів.
Як повідомлялося, у державній системі Prozorro.Продажі станом на 16 березня 2023 року відбулось 239 аукціонів з продажу права на укладення договорів на право спеціального використання водних біоресурсів у рибогосподарських водних об'єктах.