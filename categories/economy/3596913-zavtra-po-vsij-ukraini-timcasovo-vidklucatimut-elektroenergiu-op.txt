Заступник керівника Офісу Президента Кирило Тимошенко закликав українців максимально обмежити користування електроенергією з 7:00 до 23:00 у четвер, 20 жовтня.

Про це Тимошенко сказав в ефірі телемарафону "Єдині новини", передає кореспондент Укрінформу.
"Щойно провели нараду з Міненерго та всіма головами військових адміністрацій... Я звертаюсь до всього населення України, завтра дуже важкий день, у зв'язку з обстрілами, які були сьогодні і вчора, позавчора по об'єктах енергетики. Тому завтра потрібно, і ми дуже просимо з 7-ї години ранку до 23-ї вечора мінімізувати користування електроенергією, це стосується кожної області", - зазначив він.
Тимошенко додав, що у четвер по території України не одночасно, але будуть вводитись обмеження на користування електроенергією, в першу чергу вони будуть стосуватися підприємств та заводів.
"Все ж таки ми розуміємо, що якщо нам буде недостатньо електроенергії загалом в Україні, будуть тимчасові відключення по всій території, це буде стосуватися і населення також... Завтра буде мінімізовано користування електроенергією і по освітленню вулиць", - додав заступник керівника ОП.
За його словами, якщо населення згуртується, то це допоможе пройти завтрашній день без відключень.
Як повідомлялося, Президент Володимир Зеленський провів стратегічну нараду щодо безпеки на об’єктах енергозабезпечення.
З 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України.