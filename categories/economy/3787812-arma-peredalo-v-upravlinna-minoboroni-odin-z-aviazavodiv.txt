Національне агентство з розшуку та менеджменту активів (АРМА) передало корпоративні права одного з авіаційних заводів в правління підконтрольному Міністерству оборони АТ «Мотор Січ».

Про це повідомила пресслужба АРМА, передає Укрінформ.
«Агентство з розшуку та менеджменту активів (АРМА) передало 100% корпоративних прав одного з авіаційних заводів до АТ «Мотор Січ». Відповідний договір управління підписано у середу, 15 листопада», - йдеться в повідомленні.
У Нацагентстві підкреслюють, що об’єкт історично тісно співпрацює з АТ «Мотор-Січ», виконуючи капітальні ремонти та модернізацію двигунів для гвинтокрилів.
За словами голови АРМА Олени Думи, встановлення контролю над корправами авіазаводу забезпечить його безперебійну роботу, поліпшить якість управління компанією і дозволить обом підприємствам працювати на оборонний сектор України до та після перемоги над ворогом.
Як повідомлялося, Служба безпеки України передала до суду справу колишнього президента АТ “Мотор Січ” Вʼячеслава Богуслаєва та арештувала його активи на понад 12 млрд грн.
Фото: arma.gov.ua