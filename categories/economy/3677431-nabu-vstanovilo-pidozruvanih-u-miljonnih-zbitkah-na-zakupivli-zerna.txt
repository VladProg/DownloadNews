Національне антикорупційне бюро викрило колишніх посадовців ДП «Центр сертифікації та експертизи насіння і садивного матеріалу» у заподіянні державі збитків на суму понад 9 мільйонів гривень під час закупівель зерна.

Як передає Укрінформ, про це повідомляє НАБУ.
Зокрема, підозрюваними є екскерівник Центру сертифікації та експертизи насіння і садивного матеріалу та колишній начальник полтавської філії держпідприємства. Також підозри оголошені бенефіціару й директору двох приватних компаній.
Дії фігурантів кваліфіковані за ч. 2 ст. 28 (кримінальне правопорушення визнається вчиненим за попередньою змовою групою осіб), ч. 2 ст. 364 (зловживання владою або службовим становищем, що спричинило тяжкі наслідки) Кримінального кодексу України.
Бенефіціару та керівнику приватної компанії додатково інкриміноване пособництво за ч. 5 ст. 27 Кримінального кодексу.
Слідством встановлено, що на початку 2020 року посадовці уклали договори на постачання приватним компаніям зерна майбутнього врожаю. Згодом підозрювані умисно внесли зміни до цих договорів – скасували пункт про вимогу враховувати ринкові ціни на момент поставки.
Унаслідок дій фігурантів зерно було продане за майже вдвічі меншою ціною, ніж ринкова, а держпідприємство зазнало збитків на суму 9,1 млн гривень.
Як повідомляв Укрінформ, суд розгляне справу, порушену стосовно генерального директора Павлоградського хімічного заводу та його спільників за підозрою у заподіянні державі збитків на понад 43 мільйони гривень.
Фото: НАБУ