Мінекономіки співпрацює з міжнародними партнерами, аби ті надалі посилювали санкційний тиск на росію.

Як передає Укрінформ, про це сказала перший віцепрем’єр-міністр - міністр економіки України Юлія Свириденко в ефірі Національного марафону, повідомляє пресслужба міністерства.
«Європейські колеги готові продовжити санкційний тиск. Тим паче Світовий банк опублікував свій звіт, в якому спрогнозував, що до кінця року українська економіка впаде на 35%. А російська - лише на 4,5%. Це говорить про те, що санкції не діють. Тому ми маємо повне моральне право працювати над цими питаннями з нашими партнерами, десь тиснути для того, щоб санкції посилювались», - зазначила Свириденко.
Вона підкреслила, що експорт нафти, газу та продукції металургійної галузі дають найбільше валютної виручки рф та дозволяють державі-агресору продовжувати війну. Отже, саме по цих секторах економіки мають вдарити санкції.
Як повідомляв Укрінформ, Рада ЄС досягла згоди щодо восьмого пакета санкцій проти росії.