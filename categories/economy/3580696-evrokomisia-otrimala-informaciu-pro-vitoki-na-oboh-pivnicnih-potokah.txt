Єврокомісія слідкує за розвитком ситуації, спричиненої витоками на трубопроводах обох «Північних потоків», але утрималася від припущень щодо причин інциденту, зокрема, чи був він спричинений саботажем.

Про це сьогодні у Брюсселі під час брифінгу для преси заявив речник Єврокомісії з питань енергетики Тім Макфі, повідомляє кореспондент Укрінформу.
«Єврокомісія була проінформована про три витоки, які були ідентифіковані на «Північному потоці – 1» та на «Північному потоці – 2», - два витоки на першому та один – на другому. Ми, безумовно, слідкуємо за розвитком цієї ситуації дуже уважно, разом з країнами, яких це стосується», - наголосив Макфі.
Він зауважив, що ситуація на цьому етапі не відбилася на безпеці постачання до ЄС, оскільки обсяг поставок газу «Північним потоком – 1» був нульовим, а «Північний потік – 2» так і не отримав дозволу на початок функціонування.
«Ми також проаналізувати потенційний ефект цих витоків газу, що може мати суттєвий ефект для кліматичних змін. Ми також знаходимося у контакті з країнами-членами для аналізу будь-яких потенційних впливів на судноплавство. На цей час маємо інформацію, що рішенням національної влади була встановлена виключна зона навколо місця витоку», - сказав речник.
Він утримався від прямої відповіді на запитання від данських журналістів, чи залучена Єврокомісія або інші міжнародні організації до розслідування цього інциденту, зокрема, того дивного збігу обставин, що витоки поблизу одного з данських островів трапилися саме в день презентації Балтійського трубопроводу, і чи можна у цьому випадку говорити про спробу саботажу.
«На цій стадії передчасно спекулювати на тему, що могло стати причиною витоків. Ми були проінформовані про ситуацію країнами-членами, і продовжуємо перебувати у тісному контактів з ними. Але зараз не час спекулювати навколо причин і будь-яких співпадінь, що могли трапитися», - додав речник.
За повідомленням Єврокомісії, сьогодні у польському місті Голенюв (Goleniów) відбулася церемонія презентації Балтійського трубопроводу, головним призначенням якого є постачання газу до країн Центральної та Східної Європи, а також до країн Балтії. Це проект реалізовувався з 2013 року як «проект спільного інтересу ЄС» та отримав фінансування у 267 мільйонів євро. Він дозволяє транспортувати обсяг у 10 мільярдів кубічних метрів газу щороку з Норвегії до Польщі через Данію, а також передання щороку до 3 мільярдів кубометрів газу щороку з Польщі до Данії. За планом, цей трубопровід має запрацювати з 1 жовтня 2022 року.
Як вже повідомлялося, щодо аварії на обох «Північних потоках» уряди таких країн як Данія та Німеччина не виключають прояв саботажу. Про це, зокрема, заявила прем’єр-міністр Данії Метте Фредеріксен. Міністерство економіки Німеччини повідомило про початок розслідування інциденту.