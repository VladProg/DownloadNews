У травні з держбюджету перераховано 15,8 млрд грн трансфертів до місцевих бюджетів, що становить 87,2% від передбачених розписом асигнувань.

Як передає Укрінформ, про це повідомляє пресслужба Міністерства фінансів.
"У травні 2023 року Мінфін згідно з бюджетним законодавством забезпечив перерахування міжбюджетних трансфертів місцевим бюджетам в обсязі 15,8 млрд грн, що становить 87,2% від передбачених розписом асигнувань", - йдеться в повідомленні.
Зокрема на базову дотацію перераховано в сумі 2,4 млрд грн, або 100% до розпису асигнувань, на додаткові дотації перераховано в сумі 2,2 млрд грн, або 100% до розпису асигнувань.

Зазначається, що у розпорядженні органів місцевого самоврядування, територій, на яких ведуться (велися) бойові дії, або тимчасово окупованих територій у травні залишилась реверсна дотація в обсязі 242 млн грн, яка не перераховувалась до державного бюджету в умовах воєнного часу.
Залишки коштів на рахунках місцевих бюджетів та бюджетних установ за загальним і спеціальним фондами за січень-травень 2023 року збільшились на 52,6 млрд грн і станом на 1 червня 2023 становлять 168 млрд гривень.
Як повідомляв Укрінформ, місцеві бюджети у січні - грудні 2022 року отримали 137 млрд грн трансфертів із загального фонду державного бюджету.