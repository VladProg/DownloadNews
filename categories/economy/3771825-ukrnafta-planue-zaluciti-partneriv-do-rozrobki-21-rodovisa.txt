ПАТ "Укрнафта" шукає партнерів для спільної розробки 21 родовища нафти й газу.

Як передає Укрінформ, про це повідомляє пресслужба компанії.
"Укрнафта пропонує 21 родовище в спільну розробку і запрошує інвестиційні та видобувні компанії до співпраці. Йдеться про 10 родовищ у на заході та 11 на сході України", - йдеться у повідомленні.
Зазначається, що мова йде про існуючі родовища із достатніми запасами, але низькими темпами видобутку. Доведені та ймовірні запаси на цих родовищах становлять понад 12 млн тонн нафти та понад 31 млрд кубометрів газу.
Укрнафта очікує від партнерів готовності інвестувати кошти та технології в розвідку та видобуток. При укладанні договорів перевага надаватиметься угодам про розподіл продукції.
Внеском Укрнафти буде власне існуюче родовище та право користування наявною видобувною інфраструктурою, а внеском партнера - розроблений план розвитку родовища задля інтенсифікації видобутку та фінансування відповідних робіт.
Угоди із партнерами мають бути затверджені на засіданні уряду.
Подати заявки можна до 10 січня 2024 року.
Як повідомлялося, у січні-липні 2023 року порівняно з аналогічним періодом 2022 року ПАТ "Укрнафта" збільшило видобуток нафти і конденсату на 4,5% - до 828 тис. тонн.