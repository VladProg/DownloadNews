У вивезенні збіжжя з України, в умовах намагання росії заблокувати морський коридор, треба робити ставку на розвиток наземного шляху.

Таку думку в коментарі RMF.FM висловив єврокомісар із сільського господарства Януш Войцєховський, передає Укрінформ.
“Зараз потрібно робити ставку на сухопутний шлях, адже важко розраховувати на постійне відновлення морського шляху. росія може й надалі вести якусь гру, тому на цьому не можна побудувати безпечного майбутнього”, - зазначив Войцєховський.
За його словами, наземні коридори через Польщу та Румунію “склали іспит”. З березня з України вивезено 20 млн тонн зерна, з яких більшість (12,5 млн тонн) наземних шляхом, а 7,5 млн тонн – морським. На його переконання, потрібно інтенсифікувати розвиток наземного шляху транспортування збіжжя з України.
Войцєховський запевнив, що ЄС підтримуватиме своїми інвестиціями розвиток сухопутного коридору для експорту української агропродукції. Він зазначив, що окрім будівництва сховищ та доведення колії, яка в Україні ширша, до спільних стандартів, Брюссель міг би включитися також у будівництво трубопроводу з транспортування олії з України до Польщі. Будівництво цього трубопроводу є ініціативою Києва, але Єврокомісія могла б знайти кошти на фінансову підтримку цього проєкту.
“Ідея побудови трубопроводу, який міг би використовуватися для транспортування соняшникової олії, великим виробником якої є Україна, вдала, ЄС був би готовий підтримати цю ініціативу”, - резюмував Войцєховський.
Як повідомляв Укрінформ, 29 жовтня російська федерація заявила про вихід із Чорноморської зернової ініціативи, обґрунтувавши своє рішення атакою на кораблі чф у Севастопольській бухті, в якій вона звинуватила Україну та Велику Британію. Попри демарш росії 12 суден із зерном залишили 31 жовтня українські порти. У вівторок в ООН заявили, що 2 листопада руху суден по «зерновому коридору» не буде. У четвер, 3 листопада, «зерновим коридором» в Чорному морі вирушать вісім суден з аграрною продукцією.
На початку вересня Україна і Польща домовились збудувати транскордонний трубопровід, через який транспортуватиметься українська рослинна олія до порту міста Гданськ. Міжурядова робоча група має напрацювати технічні характеристики та умови будівництва трубопроводу та двох терміналів.