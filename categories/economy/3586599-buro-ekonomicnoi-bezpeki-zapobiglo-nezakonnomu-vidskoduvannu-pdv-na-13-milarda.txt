Бюро економічної безпеки упередило незаконне відшкодування ПДВ із бюджету на суму 1,3 млрд грн.

Як передає Укрінформ, про це повідомляє пресслужба БЕБ.
"Фахівці Департаменту аналізу інформації та управління ризиками Бюро економічної безпеки України проаналізували заявки понад 4500 підприємств на відшкодування 21 млрд грн податку на додану вартість. Встановлено заявки 225 підприємств на 3,3 млрд грн, законність бюджетного відшкодування ПДВ яких викликала сумнів у аналітиків БЕБ. З них, завдяки превентивним заходам співробітників Бюро, вже упереджено незаконне відшкодування ПДВ з бюджету на суму 1,3 млрд грн", - йдеться в повідомленні.
У своїй переважній більшості згадані компанії подали заявки за товарними залишками, імпортованими протягом 2021-2022 рр.
Під час вивчення діяльності цих суб’єктів господарювання детективи БЕБ встановили відсутність операцій з експорту, інформації щодо продажу товарів в бухгалтерському та податковому обліках та їх відсутність на складах. Це може свідчити про здійснення операцій з реалізації товарно-матеріальних цінностей за готівкові кошти без відображення таких операцій з реалізації в єдиному реєстрі податкових накладних, податковій та фінансовій звітностях цих товариств.
Із метою мінімізації та усунення загроз економічній безпеці України від діяльності згаданих підприємств, співробітники БЕБ направили 40 рекомендацій до Державної податкової служби, для проведення перевірок достовірності нарахування бюджетного відшкодування ПДВ.
Як повідомляв Укрінформ, з початку 2022 року БЕБ встановлено 171 процедуру публічних закупівель, в яких виявлено ризики завищення цін, необґрунтованого та нецільового використання бюджетних коштів на загальну суму понад 1 млрд грн.