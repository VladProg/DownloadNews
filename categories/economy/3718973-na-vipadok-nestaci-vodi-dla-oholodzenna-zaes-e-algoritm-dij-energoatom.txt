Підрив Каховської ГЕС не впливає безпосередньо на функціонування Запорізької АЕС. Розроблений алгоритм заходів щодо роботи станції та персоналу на той випадок, якщо води Каховського водосховища буде недостатньо для підживлення ставка-охолоджувача.

Про це повідомив Президент ДП «НАЕК «Енергоатом» Петро Котін у телемарафоні «Єдині новини», передає Укрінформ.
«ЗАЕС працює, але не можу сказати, що все в порядку, коли вона тривалий час окупована росіянами. Деградація станції продовжується, починаючи обладнанням, закінчуючи перебуванням на майданчику військових, озброєння та техніки. Вночі росіяни підірвали Каховську ГЕС – це чергове погіршення ситуації, пов’язаної із ЗАЕС. Зараз ми не оцінюємо її як критичну для станції, адже вона охолоджується за допомогою власного ставку-охолоджувача, який відокремлений від Каховського водосховища, де зберігається достатній рівень води», - зазначив він.
Котін уточнив, що в у цьому контексті є питання щодо підживлення для конденсаторів турбін і систем безпеки ЗАЕС, адже в разі зменшення води в ставку-охолоджувачу, необхідні об’єми раніше наповнювались за допомогою Каховського водосховища.
«Але ця ситуація є проєктною і передбачена в проєкті атомної станції. Є розроблений алгоритм заходів щодо роботи ЗАЕС та персоналу на той випадок, якщо вода Каховського водосховища буде відходити. Тому ми підтверджуємо заяви МАГАТЕ, що прямої та безпосередньої загрози на АЕС немає, але рівень деградації продовжує зростати», - додав Котін.
Він зазначив, що один з варіантів – підживлення ставка -охолоджувача ЗАЕС від свердловин, які знаходяться на майданчику.
«Якби усі блоки станції зараз працювали, тоді активно відбувалося б випарування води зі ставка-охолоджувача. І таким чином рівень швидко знижувався. Відповідно до аналізу безпеки, зокрема щодо саме цієї ситуації, при роботі блоків Запорізької АЕС потрібно близько місяць-півтора, аби той об’єм води знизився до моменту його підживлення. Але з огляду на те, що блоки не працюють, то з вересня у нас не було жодного разу такого підживлення. Ми не очікуємо, що їх потрібно буде підживлювати», - наголосив очільник компанії.
Як повідомлялось, російські війська здійснили підрив Каховської ГЕС. Внаслідок підриву машинної зали зсередини станцію повністю зруйновано. Через підрив водосховища є ризики підтоплення енергетичних об’єктів на Херсонщині, зокрема Херсонської ТЕЦ. У місті вже знеструмлено майже 12 тисяч споживачів (р-н «Острів»), можливі проблеми з водопостачанням. Наразі розпочалась евакуація населення з потенційних районів затоплення.