Варшава не скасує заборону на ввезення українського збіжжя на польський ринок, поки не буде спільного рішення з Києвом.

Про це під час пресконференції у Варшаві заявив міністр сільського господарства Польщі Роберт Телус, передає Укрінформ.
Польський міністр підтвердив, що на наступному тижні мають відбутися переговори з його українським колегою Миколою Сольським. Телус зазначив, що у телефонній розмові з українським міністром, що відбулася напередодні, він закликав провести переговори у добрій атмосфері, зокрема завдяки відкликанню Україною скарги проти Польщі у СОТ.
Водночас міністр запевнив, що Польща не скасує ембарго на українські продукти, поки не буде знайдено спільне рішення, яке враховуватиме й інтереси польських аграріїв.
“Ми не скасуємо наше ембарго, якщо не виробимо безпечного та ефективного рішення, щоб були гарантовані інтереси польського фермера, а українське зерно не потрапляло до Польщі”,- підкреслив Телус.
Він назвав позитивним те, що Україна "почала говорити з Польщею напряму, а не через Єврокомісію". Міністр також запевнив, що Польща хоче допомогти з транзитом українського збіжжя через свою територію.
Як повідомляв Укрінформ, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія оголосила 15 вересня, що ЄС не продовжуватиме тимчасові обмеження щодо українського зерна. Після цього Польща, Угорщина та Словаччина заявили про рішення одноосібно блокувати імпорт української агропродукції та припинили участь у Координаційній платформі, яка була створена під егідою ЄК для розв'язання цього питання.
Перший віцепрем’єр-міністр України – міністр економіки Юлія Свириденко заявила 18 вересня, що відповідно до домовленості про правила та процедури вирішення спорів угоди про заснування Світової організації торгівлі, Україна подала вимоги про проведення консультацій зі Словаччиною, Польщею та Угорщиною в межах СОТ.
Прем‘єр-міністр України Денис Шмигаль заявив, що Україна обмежить імпорт із Польщі й Угорщини, якщо ці країни не скасують ембарго на зерно.
Своєю чергою глава польського уряду Матеуш Моравецький в середу застеріг, що Польща накладе ембарго на чергові агропродукти з України, якщо українська влада підійматиме градус напруги у суперечці навколо збіжжя, зокрема заборонить ввезення польських овочів в Україну.
Фото: Фото: Shutterstock/J.J. Gouin