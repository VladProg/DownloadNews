Керівник Головного управління розвідки Міністерства оборони України Кирило Буданов вважає, що російська економіка, в умовах війни, протримається лише до 2025 року.

Як передає Укрінформ, про це він сказав у інтервʼю з The Economist.
"Що стосується інших складових воєнних дій, то російські ресурси вичерпуються, і розплата прийде. Економіка Росії протримається лише до 2025 року", - сказав Буданов.
Він також зазначив, що потік зброї до РФ припиниться у 2026, а "можливо раніше". Перемовини російського лідера з лідером КНДР щодо постачання зброї є свідченням того, що росіяни мають з нею проблеми.
"Якщо все добре та ресурсів у Росії достатньо, то чому їх шукають по всьому світу? Відповідь очевидна. Більше нема чого добувати", – сказав він.
Буданов додав, що водночас РФ має перевагу у кількості особового складу.
"Кадрові ресурси в Росії, умовно кажучи, необмежені. Якість низька, але кількість достатня", – сказав він.
Буданов відкинув чутки про зниження готовності західних партнерів підтримувати Україну на поточному рівні та про вичерпання поставок боєприпасів.
"Ще абсолютно не визначено, як довго Захід зможе підтримувати достатнє постачання нам ресурсів. Склади у західних країнах не зовсім порожні. Що б хто не казав", – сказав він, пославшись на наявну розвідувальну інформацію.
Буданов визнає, що Україна ризикує також витратити власні ресурси. "Ми залежні від зовнішніх гравців. Росія здебільшого залежить сама від себе".Тому тривала війна небезпечна для України, оскільки вона виснажує не лише її внутрішні ресурси, а й ресурси західних союзників", - зазначив він.
Як повідомляв Укрінформ, глава української розвідки Кирило Буданов заявив, що контрнаступ України проти російських загарбників триватиме і після настання холодної та вологої погоди, навіть якщо боротися стане важче.