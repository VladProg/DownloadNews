Україна зазнає значних втрат через ембарго на експорт своєї сільгосппродукції до сусідніх країн Європейського Союзу.

Про це повідомив у Телеграмі голова комітету Верховної Ради з питань фінансів, податкової та митної політики Данило Гетманцев, передає Укрінформ.
"Тобто лише на ці дві країни (Польщу та Угорщину - ред.), які ввели тимчасове ембарго на ввезення широкого спектра української с/г продукції, припадало 14% всього аграрного експорту у першому кварталі 2023 року (в т.ч. 12% - по зернових і олії). Втрати в експорті будуть більшими у випадку приєднання до заборони інших прикордонних країн, насамперед Румунії, яка за підсумками 2022 року стала другою країною після Польщі за вартістю українського експорту аграрної продукції, в тому числі країною №1 за обсягами експорту зернових", - ідеться в повідомленні.
Гетманцев зазначив, що про наміри приєднатися до заборони на експорт українського зерна заявила вже і Словаччина. Окрім них, спільного листа керівництву Євросоюзу підписали також керівники урядів ще Румунії та Болгарії.
"Тому Україна нестиме значні втрати через ембарго на експорт своєї с/г продукції до сусідніх країн ЄС. Ці втрати значно посиляться у випадку тимчасової заборони на транзит і фактичну зупинку Шляхів солідарності", - наголосив Гетманцев.
Він висловив сподівання, що шляхом взаємних поступок і підтримки з боку ЄС у питанні українського аграрного експорту буде знайдено "якнайшвидший компроміс".

Як повідомлялося, польські аграрії упродовж останніх кількох місяців проводили масові акції протесту, зокрема, виступаючи проти перевезення через територію Польщі до третіх країн української агропродукції. Вони підкреслювали, що значна частина українського зерна не перевозиться транзитом далі, а осідає в Польщі, знижуючи тим самим внутрішні закупівельні ціни в РП. Під тиском фермерів уряд Польщі звернувся до Єврокомісії із закликом про відмову від нульового мита на українську агропродукцію. Утім, Єврокомісія не виконала головної вимоги польських аграріїв про запровадження мита на українські товари сільськогосподарського призначення і продовжила ще на рік, до 5 червня 2024 року, угоду про безмитне ввезення товарів з України.
Єврокомісія 16 квітня поінформувала, що вважає неприйнятними односторонні торговельні рішення Польщі, а також Угорщини, які заборонили імпорт українського зерна та інших сільськогосподарських продуктів.
Міністр з європейських питань Польщі Шимон Шинковський вель Сенк заявив у понеділок, що Польща готова розвіяти Брюсселю всі сумніви стосовно цього розпорядження і працювати над додатковими рішеннями, які мають стабілізувати ситуацію.