З метою уникнення обходу росією санкцій ЄС потрібно створити державну систему експортного контролю товарів, а також змусити компанії, які можуть бути причетні до поставок в рф, підписувати декларації і брати зобов’язання з їхніх партнерів, що їх товари не підуть в росію.

Як передає Укрінформ, про це заявив в інтерв’ю Радіо Свобода представник України при ЄС Всеволод Ченцов.
"Питання обходу санкцій є одним із ключових, тому що десять пакетів на сьогодні ухвалені, й насправді це створює суттєві проблеми для російської економіки. Вони намагаються обходити, тобто закуповувати європейські товари через треті країни. Якщо проаналізувати зараз динаміку торгівлі між ЄС і окремими середньоазійськими державами чи то Туреччиною, ми бачимо незрозумілий навіть для фахівців різкий ріст закупівлі того чи іншого обладнання цими країнами. Побутової техніки чи електронного обладнання, яке в тому числі може використовуватися і у військових цілях. Тому ставиться питання про експортний контроль", - сказав він.
За словами Ченцова, це питання має обговорюватися не лише на рівні Європейського союзу, й бути предметом координації між ЄС і "Групою семи" та "іншими партнерами, які залучаються і які мають брати участь в обмеженнях експорту цього обладнання до російської федерації".
"Як це можна зробити? Можна, звичайно, робити це на рівні схвалення адміністративних процедур, коли державні органи будуть слідкувати – по суті, створювати систему експортного контролю. Те, що зараз існує у військовій галузі або щодо товарів подвійного використання, щоб це застосовувалося до максимально широкого кола, скажімо, предметів, товарів, які можуть заходити в росію", - повідомив постпред України при ЄС.
Він додав, що є також інші варіанти. Зокрема, "можна цей тягар відповідальності також покладати на бізнеси", і деякі держави вже це роблять, не чекаючи санкцій.
"Тобто, змусити компанії, які продають обладнання в треті країни, особливо ті, які можуть підозрюватися чи є прецеденти, що вони допомагають росії в обходженні санкцій, змушувати їх, по суті, підписувати декларації і брати зобов’язання з їхніх партнерів, що цей товар не піде в російську федерацію і використовується в цій країні, куди він поставляється", - заявив Ченцов.
За його словами, також в цю систему можуть включатися банки.
"Таким чином, якщо або компанії, або банки, які будуть пропускати платежі, потім виявиться, що вони порушили цей режим, відповідно, державні органи зможуть притягнути їх до відповідальності", - повідомив український посол.
За його словами, на сьогодні "є багато фактів, які свідчать про те, що компанії ЄС свідомо ідуть на таку співпрацю", а тому це треба обмежити.
Як повідомляв Укрінформ, Європейський союз планує закликати треті країни, які різко збільшили імпорт передових технологій та інших товарів із ЄС, посилити свій торговельний контроль, аби ці товари не потрапляли до росії в обхід запроваджених проти москви санкцій.