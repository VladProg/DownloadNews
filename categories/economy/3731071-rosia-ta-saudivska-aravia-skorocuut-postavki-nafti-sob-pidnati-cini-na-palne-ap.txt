Росія і Саудівська Аравія, які вважаються одними з найбільших нафтовиробників, досягли угоди щодо скорочення виробництва нафти з метою підвищення глобальних цін на пальне та збільшення власних прибутків.

Про це повідомляє американське агентство AP, передає Укрінформ.
«Це рішення трохи підвищило ціни на нафту в понеділок», - зазначається в повідомленні.
При цьому нагадується, що на останній зустрічі картелю виробників нафти ОПЕК+ Саудівська Аравія оголосила про значне скорочення видобутку в липні. Це викликало занепокоєння, що ціни на бензин можуть почати зростати.
Міністерство енергетики Саудівської Аравії заявило, що продовжить липневе скорочення на 1 мільйон барелів на день до серпня, щоб підтримати «стабільність і баланс нафтових ринків». Це дозволить зберегти видобуток саудитів на рівні 9 мільйонів барелів на день.
Тим часом віцепрем'єр-міністр Росії Олександр Новак заявив, що його країна скоротить видобуток додатково на 500 тисяч барелів на день у серпні.
Як повідомляв Укрінформ, в Україні мережі автозаправних станцій підняли вартість пального після повернення податків на нього, що діяли до початку повномасштабного вторгнення.