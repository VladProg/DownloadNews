Кабінет Міністрів схвалив рішення про залучення від Кредитної установи для відбудови (KfW) гранту на 200 млн євро для покриття витрат на виплату допомоги на проживання внутрішньо переміщеним особам.

Як передає Укрінформ, про це повідомляє пресслужба Мінфіну.
"Сьогодні, 2 грудня 2022 року, під час засідання Уряду було прийнято рішення про залучення гранту на бюджетну підтримку від Кредитної установи для відбудови (KfW) в обсязі 200 млн євро для покриття витрат на виплату допомоги на проживання внутрішньо переміщеним особам (ВПО)", - йдеться в повідомленні.
Відповідно до схваленого розпорядження, міністра фінансів Сергія Марченка було уповноважено на підписання Грантової угоди між Україною та KfW, а також на підписання Окремої угоди до Грантової угоди в рамках Програми підтримки стійкості ВПО в Україні.
Програма підтримки стійкості ВПО в Україні, яка фінансується KfW, спрямована на пом’якшення негативного впливу на умови життя ВПО війни росії проти України. Метою програми є посилення спроможності Уряду України надавати належну підтримку ВПО, офіційна кількість яких значно зросла від початку війни.