Прем'єр-міністр Денис Шмигаль обговорив із Прем’єр-міністром Словаччини Людовітом Одором питання експорту української аграрної продукції, зокрема сприяння в знятті всіх обмежень на експорт зерна.

Як передає Укрінформ, про це очільник уряду повідомив у Телеграмі.


«Працюємо спільно з Європейською комісією над розв’язанням цього питання. Будемо вдячні Словаччині за сприяння у знятті всіх обмежень на експорт українського зерна», - зазначив Шмигаль.

Також Шмигаль і Одор обговорили питання, які стосуються прикордонної інфраструктури.

За словами Шмигаля, «запропонував разом реалізовувати проєкти розвитку пунктів пропуску на спільному кордоні. Це сприятиме зміцненню нашої економічної співпраці».
Крім того, очільники урядів України і Словаччини обговорили питання енергетики.
«Українські й словацькі оператори у тісній взаємодії. Розраховуємо на підтримку Словаччини взимку в частині імпорту електроенергії», - підкреслив Шмигаль.
За словами глави українського уряду, також вони обговорили питання, які стосуються оборонної сфери.
«Цінуємо надану підтримку й очікуємо на посилення нашого співробітництва в цьому напрямку», - наголосив Шмигаль.
Як повідомлялось, Рада міністрів Польщі на засіданні у вівторок ухвалила постанову, в якій закликала Єврокомісію продовжити після 15 вересня заборону на імпорт з України чотирьох видів сільськогосподарської продукції. У разі, якщо Брюссель не прийме відповідного рішення, Варшава в односторонньому порядку продовжить ембарго на українське збіжжя. У документі сказано, що заборона діятиме доти, "доки не будуть врегульовані відносини в аграрній сфері між Польщею та Україною".
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Ці країни хочуть продовжити заборону на імпорт до кінця року і розширити її на деякі інші товари.
Українська влада заявила, що у разі продовження Єврокомісією заборони на імпорт українського зерна після 15 вересня Київ може розглядати дзеркальні заходи. Прем’єр-міністр Денис Шмигаль повідомив, що Україна звернеться до арбітражу СОТ у разі блокування Польщею експорту українського зерна.
Фото: kmu.gov.ua