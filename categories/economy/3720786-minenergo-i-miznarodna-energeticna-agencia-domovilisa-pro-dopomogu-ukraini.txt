Міністерство енергетики і Міжнародна енергетична агенція підписали домовленості про надання допомоги Україні для забезпечення стійкості та сталості українського енергосектору.

Про це повідомляє Укрінформ із посиланням на пресслужбу Міненерго.
«Міністр енергетики Герман Галущенко та виконавчий директор Міжнародного енергетичного агентства (IEA) Фатіх Біроль провели зустріч у Парижі. Сторони підписали домовленості, що дозволять представникам МЕА надавати допомогу Міненерго для оперативного реагування, забезпечення стійкості та сталості українського енергосектору, особливо під час майбутнього опалювального сезону», - йдеться в повідомленні.
Енергобезпека України – це невід’ємна складова енергетичної безпеки всього регіону, наголошувалося під час спілкування. Саме тому концентрація міжнародних зусиль відіграє вагому роль для глобальної енергетичної безпеки.
Також сторони відзначили важливість посилення стійкості української енергетичної системи та необхідність зосередитися на оперативних питаннях для підготовки до опалювального сезону.
Як повідомлялось, Міністерство енергетики і французька EDF International Networks уклали меморандум про створення плану розвитку сучасних розподільних мереж в одному з прифронтових регіонів.
Фото: Міненерго