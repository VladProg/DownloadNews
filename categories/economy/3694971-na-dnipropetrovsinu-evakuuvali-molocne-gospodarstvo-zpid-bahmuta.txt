До Дніпропетровської області евакуювалося молочне господарство з-під Бахмута.

Про це в Телеграмі повідомляє голова Дніпропетровської ОВА Сергій Лисак, передає Укрінформ.
"Допомогла з релокацією ОВА. А ще – фермер з Дніпровського району Давид Аракелян. Між двома підприємствами – 350 кілометрів. Але він безкоштовно надав транспорт, на якому велику рогату худобу рятували прямо з-під обстрілів. А ще – приміщення. Тільки за останні два дні туди перевезли майже 400 тварин із зони бойових дій", - йдеться у повідомленні.

З початку війни Дніпропетровщина вже прийняла десятки релокованих підприємств з Донецької, Луганської, Запорізької, Харківської областей.
Фото: Сергій Лисак / Дніпропетровська ОДА (ОВА)