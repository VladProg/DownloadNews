В умовах обмеженого споживання електроенергії Уряд прийняв рішення пріоритезувати процес включення електропостачання. Першою має підключатися критична інфраструктура.

Про це Прем’єр-міністр Денис Шмигаль сказав на засіданні уряду у п'ятницю, передає Укрінформ.
«Говоритимемо відверто, що цієї зими ми постійно будемо жити в умовах обмеження споживання електроенергії. Тому держава й Уряд систематизують процес щодо того, хто отримує електроенергію в першу чергу. Дав доручення міністру енергетики розробити та подати на розгляд Уряду чіткі пріоритети включення електропостачання», - сказав Шмигаль.

Відео: Телеграм-канал Прем’єр-міністра України
Перший пріоритет — це критична інфраструктура, зокрема об’єкти водо-, теплопостачання та лікарні.
Другий пріоритет — це об’єкти військово-промислового комплексу, які працюють на оборону держави.
«Принцип «все для фронту» залишається абсолютно незмінним», - підкреслив Шмигаль.
Наступним світло отримуватиме бізнес, який виготовляє критично важливі товари та продукти, зокрема, хлібопекарні та молокозаводи.
Четвертий пріоритет — житловий сектор. І вже згодом електроенергія постачатиметься іншим об’єктам.
Окремо Прем’єр-міністр доручив Міненерго, НКРЕКП, Антимонопольному комітету та місцевій владі розробити механізм реагування на заяви від споживачів щодо порушення черговості та пріоритетності включення.
Як повідомлялося, в Україні зберігається дефіцит електроенергії. Ситуація в енергосистемі на ранок 9 грудня залишається складною, але контрольованою. Дефіцит потужності в енергосистемі все ще значний.
Фото: КМУ