Від початку повномасштабного вторгнення Росія вчинила 2500 екологічних злочинів.

Як повідомляє кореспондент Укрінформу, про це перша віцепрем’єр-міністерка - міністерка економіки України Юлія Свириденко сказала під час конференції United for Justis.United for Nature.
“Війна триває, і Росія продовжує скоювати злочини, завдаючи шкоди щодня… 2500 екологічних злочинів задокументовано”, - сказала вона.

Свириденко також наголосила, що кожен день війни - це приблизно 120 мільйонів євро завданих збитків.
“Вони жорстоко вбивають українців, вони руйнують наші міста і села, вони винищують наші ліси, наші великі природні ресурси, поля і озера. Вони мінують дороги і споруди, мінують систему водопостачання”, - наголосила вона.
За її словами, підрив Каховської ГЕС призвів до катастрофічних наслідків для людей та екології.
“Мільйон українців втратили доступ до питної води, 100 тисяч мешканців у 80 населених пунктах постраждали від підтоплення, 140 тисяч – залишилися без світла”, - сказала вона, додавши, що відновлення природи не може розпочатися без розмінування.
Як повідомляв Укрінформ, у Мінекономіки розраховують, що штучний інтелект допоможе в гуманітарному розмінуванні території України.