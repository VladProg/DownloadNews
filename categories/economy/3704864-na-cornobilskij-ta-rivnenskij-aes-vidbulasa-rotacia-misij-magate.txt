На ДСП «Чорнобильська АЕС» та ВП «Рівненська АЕС» відбулися ротації персоналу постійних моніторингових місій Міжнародного агентства з атомної енергії (МАГАТЕ).

Як передає Укрінформ, про це повідомляє пресслужба Державної інспекції ядерного регулювання.
«3 травня 2023 року на ДСП «Чорнобильська АЕС» та ВП «Рівненська АЕС» відбулися ротації експертів постійних моніторингових місій Міжнародного агентства з атомної енергії. На РАЕС до своїх обов’язків приступила шоста група експертів МАГАТЕ, на ЧАЕС - сьома», – йдеться у повідомленні.
Як повідомлялося, на Чорнобильській, Рівненській, а також на Південноукраїнській і Хмельницькій атомних станціях постійні моніторингові місії МАГАТЕ розпочали свою діяльність у січні 2023 року. На окупованій Запорізькій АЕС постійна моніторингова група працює з вересня 2022 року. Розташування місій Агентства на всіх українських АЕС відбулося у відповідь на офіційний запит України.
Нещодавно, 27 квітня 2023 року, відбулася чергова ротація персоналу постійної моніторингової місії МАГАТЕ на Запорізькій АЕС.