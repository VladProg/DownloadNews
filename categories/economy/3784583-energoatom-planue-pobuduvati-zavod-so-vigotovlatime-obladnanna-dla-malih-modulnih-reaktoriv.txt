НАЕК «Енергоатом» планує збудувати завод з виробництва основного обладнання для малих модульних реакторів (ММР) за технологією американської компанії Holtec.

Як передає Укрінформ, про це повідомляє пресслужба компанії.
«Енергоатом планує реалізувати важливий проєкт із будівництва в Україні заводу, на якому виготовлятиметься основне обладнання для малих модульних реакторів за технологією Holtec SMR, включно з корпусом реактора», - йдеться у повідомленні.
В Енергоатомі очікують, що завод забезпечить будівництво близько 3000 МВт потужностей ММР в Україні та створить тисячі нових робочих місць.

Як повідомлялося, НАЕК «Енергоатом» та американська компанія Holtec International планують збудувати в Україні завод, де вироблятимуться контейнери для відпрацьованого палива з атомних електростанцій.