Верховна Рада України ухвалила проєкт закону про припинення дії Угоди між Кабінетом Міністрів України та урядом Російської Федерації про співробітництво в галузі карантину рослин.

Про це народний депутат від парламентської фракції «Голос» Ярослав Железняк повідомив у Телеграмі, передає Укрінформ.
Він уточнив, що за ухвалення документу №0210 проголосували 268 народних депутатів.
Проєкт закону підготовлено з метою припинення дії Угоди між Кабінетом Міністрів України та урядом Російської Федерації про співробітництво в галузі карантину рослин, вчиненої 7 червня 2011 року в м. Москві та ратифікованою Законом України від 18 вересня 2012 року № 5258-VI «Про ратифікацію Угоди між Кабінетом Міністрів України та урядом Російської Федерації про співробітництво в галузі карантину рослин».
Як повідомлялось, угода про співробітництво у галузі карантину рослин визначає важливість співпраці у запобіганні ввезенню і розповсюдженню карантинних шкідливих організмів, а також забезпечує координацію державних фітосанітарних заходів.
Україна ратифікувала угоду про співробітництво у галузі карантину рослин із: Азербайджаном, Грузією, Лівією, Йорданією, Канадою, КНР, Чехією, Угорщиною, Туреччиною, Полщею, Індонезією, Болгарією, Нідерландами, Литвою та низкою інших країн.