Рада міністрів Польщі на засіданні у вівторок ухвалила постанову, в якій попередила Єврокомісію, що продовжить в односторонньому порядку ембарго на українське збіжжя після 15 вересня, якщо Брюссель не прийме відповідного рішення.

Про це йдеться в повідомленні уряду Польщі після засідання Ради міністрів РП у вівторок, повідомляє Укрінформ.
"Рада міністрів закликає Єврокомісію: продовжити після 15 вересня 2023 року заборону на імпорт з України чотирьох видів сільськогосподарської продукції: пшениці, кукурудзи, ріпаку (рапсу) та соняшнику; вжити негайних заходів для підготовки рішень, що забезпечують стабільне та ефективне функціонування місцевих виробників у Польщі та Євросоюзі. Якщо Єврокомісія не продовжить заборону на імпорт зерна з України після 15 вересня, то Польща запровадить таку заборону на національному рівні", – йдеться у повідомленні польського уряду.
Як підкреслюється, заборона діятиме до тих пір, "поки не будуть врегульовані відносини в аграрній сфері між Польщею та Україною".
Зазначається, що уряд Польщі не хоче, щоб українське зерно "дестабілізувало внутрішній аграрний ринок".
"Ми допомагаємо сусідові (Україні – ред.), але повинні захистити польських фермерів", – наголосили в польському уряді.
В заяві підкреслюється, що Польща налагодила багатомісячну співпрацю з Угорщиною, Словаччиною, Румунією та Болгарією, аби спільно відстоювати інтереси фермерів перед Єврокомісією. Відтак, завдяки "зусиллям" цих п’яти країн ЄС запровадив заборону на імпорт зерна з України до 15 вересня.
"Якщо ЄС не продовжить заборону на імпорт (українського збіжжя – ред.), Польща самостійно запровадить таку заборону", – йдеться в заяві уряду РП.
Як повідомляло агентство, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Ці країни хочуть продовжити заборону на імпорт до кінця року і розширити її на деякі інші товари.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.