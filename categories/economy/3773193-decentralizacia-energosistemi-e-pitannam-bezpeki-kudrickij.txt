Будівництво електростанцій малої потужності є питанням безпеки енергопостачання, а також здешевлення енергетичного міксу в Україні.

На цьому під час виступу на Київському міжнародному економічному форумі наголосив голова правління НЕК "Укренерго" Володимир Кудрицький, повідомляє кореспондент Укрінформу.
"Нам потрібно розосереджувати генерацію не тому, що ми хочемо бути в тренді "зеленого" переходу. А тому, що це питання безпеки", - сказав Кудрицький.
Він пояснив, що коли замість однієї електростанції потужністю 1 тис. МВт буде 100 менших електростанцій, то таку енергосистему не можна буде вивести з роботи масованими ракетними ударами.
"Друге - це питання вартості енергоміксу. Ця генерація - це коктейль із різних технологій. Ми беремо більшу частину з відновлюваної енергетики, щоб здешевити енергомікс. І беремо меншу частину балансуючих потужностей, дорогих, щоб енергосистема могла ефективно збалансувати збільшений обсяг енергії з вітру і сонця", - пояснив очільник Укренерго.
Він наголосив, що зараз Україні потрібно залучати інвестиції у будівництво нових генеруючих потужностей.
Як повідомлялося, у травні Кабінет Міністрів України за поданням Міністерства енергетики схвалив Енергетичну стратегію України до 2050 року. Документ передбачає, зокрема, децентралізацію генерації електроенергії по всій території країни.