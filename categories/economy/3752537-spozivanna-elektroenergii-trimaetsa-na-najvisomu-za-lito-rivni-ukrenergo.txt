НЕК "Укренерго" 23 серпня залучала аварійну допомогу з Румунії та Польщі загальним обсягом 1800 МВт-год.

Як передає Укрінформ, про це повідомляє пресслужба компанії у Фейсбуці.

В Укренерго зазначили, що споживання електроенергії тримається на найвищому за літо рівні. Так, 23 серпня вечірній максимум споживання всього на 3% був нижчим за літній рекорд 21 серпня.
"НЕК “Укренерго” для покриття попиту застосовувала з 18:00 до 22:00 аварійну допомогу з енергосистеми Польщі та Румунії. Її загальний обсяг становив 1800 МВт-год", - йдеться у повідомленні.
Основною причиною застосування аварійної допомоги компанія назвала дефіцит потужності в енергосистемі через великий обсяг пошкоджень на теплових та гідроелектростанціях. Крім того, триває активна ремонтна кампанія на атомних електростанціях, які готуються до роботи на максимальній потужності взимку.
Зазначається, що у четвер імпорту електроенергії майже немає: максимальна потужність поставок зі Словаччини в вечірні години становить 30 МВт. Експорт відсутній.
Крім того, Укренерго відновило частину обладнання на підстанції у південному регіоні.
Як повідомлялося, НЕК "Укренерго" 22 серпня залучала аварійну допомогу з Румунії та Польщі загальним обсягом 3900 МВт-год.