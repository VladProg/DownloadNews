Імовірніше, жити у режимі відключень світла Україні доведеться щонайменше до кінця березня.

Про це написав CEO Yasno Сергій Коваленко у Фейсбуці, передає Укрінформ.
"Сьогодні знову маємо різні відключення: починали зі стабілізаційного графіка, але вдень отримали нові обмеження від Укренерго і відключаємось й екстрено. Максимальні обмеження за сьогодні - 391 МВт, відключені більш як 953 тисячі клієнтів. Енергетики, попри погану погоду, зараз максимально стараються завершити відновлення до ще більших холодів. І хоча зараз відключень стало менше, я хочу, щоб всі розуміли: швидше за все жити у режимі відключень українцям доведеться щонайменше до кінця березня", - написав Коваленко.
За його словами, якщо нових атак на енергомережу не буде, то за нинішніх умов генерації електроенергії дефіцит потужності може бути рівномірно розподілений по всій країні, і це означає, що відключення будуть скрізь, але менш тривалими.
Але, він зазначив, що існують також різні прогнози розвитку цієї ситуації, і вони цілком залежать від атак росії.
"Приміром, позитивний: нових атак не відбувається, повертається попередній рівень генерації. Тоді ми, цілком імовірно, будемо мати вдосталь електроенергії, так що зможемо відмовитися від відключень взагалі. Негативний буде у випадку, якщо мережу сильно пошкодять внаслідок атак. Тоді доведеться задіювати не лише погодинні стабілізаційні відключення, але і екстрені, за яких світла може не бути дуже тривалий час", - написав Коваленко.
Він наголосив, що слід бути готовими до різних варіантів, навіть до найгірших.
"Запасіться теплим одягом, ковдрами, продумайте варіанти, які допоможуть вам перечекати довге відключення. Краще зараз це зробити, аніж потім бідкатися і звинувачувати когось. Тим більше, всі ми знаємо, хто винен насправді", - додав CEO Yasno.

Як повідомляв Укрінформ, заступник керівника Офісу Президента Кирило Тимошенко запевнив, що українцям не треба виїжджати з країни через можливий блекаут по всій Україні, оскільки сподівається, що загального блекауту не буде.