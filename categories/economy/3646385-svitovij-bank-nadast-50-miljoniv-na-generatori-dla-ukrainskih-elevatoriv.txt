Світовий банк у 2023 році надасть 50 млн дол. США для забезпечення українських елеваторів генераторами або котлами.

Про це сказав міністр аграрної політики та продовольства Микола Сольський під час пресбрифінгу в Медіацентрі Україна – Укрінформ.
"50 млн доларів - ця сума буде витрачена на програму, за якою всі елеватори зможуть за кошти до 5 млн грн купити або нові генератори, або перейти на LPG (котли на скрапленому газі - авт.)", - розповів міністр.
Сольський зазначив, що за цією програмою вартість генератора або котла компенсуватиметься частково.
Міністр додав, що, крім програми з підтримки енергозбереження елеваторів, Світовий банк на 2023 рік виділив 100 млн дол. США на закупівлю пшениці та кукурудзи для країн Азії та Африки.
Втім, за його словами, ці кошти швидше за все будуть перенаправлені на іншу програму, бо гуманітарне зерно активно закуповується за програмою Grain from Ukraine.
Як повідомляв Укрінформ, Сольський анонсував програму з відшкодування вартості встановлення генераторів або твердопаливних котлів на елеваторах у грудні 2022 року. Мінагрополітики очікує, що програма запрацює вже у січні 2023 року.