Міністр енергетики України Герман Галущенко провів онлайн-зустріч із міністром енергетики Бельгії Тінне Ван дер Стретен, яка запевнила у продовженні підтримки українського енергосектору.

Як передає Укрінформ, про це повідомляє Міністерство енергетики України.
Галущенко поінформував колегу про масовані обстріли української енергетичної інфраструктури. Він наголосив, що енергетики намагаються оперативно проводити ремонтні і відновлювальні роботи, аби якомога швидше повернути світло і тепло у домівки українців.
Тінне Ван дер Стретен запевнила Германа Галущенка, що Бельгія і надалі підтримуватиме Україну у боротьбі з російською агресією, надаючи необхідну допомогу, у тому числі й енергетичному фронту. І додала, що наступний гуманітарний вантаж враховуватиме потреби енергетичного сектору і буде відправлений в Україну до кінця жовтня.
У Міненерго зауважили, що Бельгія уже надала Україні три вантажі гуманітарної допомоги для електроенергетичного сектору загальною вагою понад 31 т, а також надавала пряму допомогу товарами для українського газового сектору.
Крім того, Галущенко і Ван дер Стретен обговорили координацію і підтримку з точки зору забезпечення енергетичної безпеки в Європі у період опалювального сезону з огляду на російський енергетичний шантаж.
Як повідомлялося, Японія готова надавати Україні допомогу у відбудові енергетичної інфраструктури, пошкодженої чи зруйнованої внаслідок бойових дій.