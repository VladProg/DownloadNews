Уряд працює з румунською та словацькою сторонами, які попри тиск ще не прийняли рішення щодо заборони імпорту української агропродукції та схиляються до підтримки України.

Про це Прем’єр-міністр України Денис Шмигаль розповів під час пресконференції в Києві, повідомляє кореспондент Укрінформу.
“Ми працюємо з урядом Румунії й урядом Словаччини. Є тиск на них, але станом на сьогодні вони не прийняли своїх рішень і схиляються підтримати нас. Робота ця ведеться в щогодинному режимі всією нашою командою: і Президентом, і мною, Ольга Стефанішина, міністри – всі ми реально працюємо в ці дні. Ми до цього готувалися, і зараз - вирішальний момент”, – сказав він.
Шмигаль, підсумовуючи, висловив сподівання, що ця коаліція з пʼяти країн не буде приймати індивідуальних рішень щодо обмеження українського експорту.
Коментуючи рішення Польщі блокувати збіжжя, очільник уряду подякував їй за гуманітарний, мілітарний транзит та прийом сусідів, а Румунії – за готовність удвічі розширити український транзит - до 4 млн тонн на місяць. Водночас він підкреслив, що Україна не в тому стані, щоби дати комусь популістично, електорально зростати на блокуванні Росією Чорноморського коридору.
“Ми ніколи не мали наміру нашкодити жодному фермерові Європейському Союзі, у Польщі або в іншій сусідній країні. У нас чинна Угода про асоціацію, норми якої ми відповідально виконуємо”, – пояснив Шмигаль.
За його словами, якщо уряд буде бачити, що Україна заливає якісь із ринків наших країн-сусідів аграрною продукцією і це відбувається неконтрольовано та порушує права або баланс аграрних ринків сусідів, буде готовність до негайних переговорів і кроків зі свого боку щодо врегулювання.
Як повідомляв Укрінформ, на вчорашній зустрічі членів Координаційної платформи з вирішення питання щодо експорту українського зерна не було прийнято жодного рішення, тож подальшу долю тимчасових обмежень Єврокомісія має вирішити до півночі 15 вересня, коли збігає термін їх дії.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.