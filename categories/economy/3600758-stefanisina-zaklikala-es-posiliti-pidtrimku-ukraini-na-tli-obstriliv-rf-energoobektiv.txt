Віцепрем’єр-міністр з питань європейської та євроатлантичної інтеграції України Ольга Стефанішина закликала Європейський Союз посилити підтримку України на тлі масштабних атак енергетичної інфраструктури.

На цьому Стефанішина наголосила під час виступу на Зальцбурзькому європейському саміті, передає Укрінформ із посиланням на повідомлення Офісу Віцепремʼєр-міністра у Фейсбуці.
«Українські військові відчайдушно борються за нашу свободу, повернення всіх територій та звільнення людей, які тимчасово перебувають під окупацією. Дух українського народу сильний, ми залишаємось стійкими і не збираємося здаватися під ударом будь-яких ракет. Усі виклики, маніпуляції та шантаж, з якими стикається Україна та Європа, ми подолаємо разом цієї зими. Впевнена, спільними зусиллями ми зможемо відновити зруйновану інфраструктуру, подолати терор та стати ще сильнішими», - наголосила вона.
Урядовиця акцентувала на необхідності посилення підтримки ЄС України в контексті масштабних атак росією енергетичної інфраструктури України, а також важливості комплексних рішень для збереження єдності та демократичного майбутнього всієї Європи.
Стефанішина зауважила, що Україна очікує на такі ж рішучі кроки ЄС, як надання близько 3 млрд євро військової допомоги, і щодо «закриття українського неба».
Вона наголосила і на важливості щомісячної макрофінансової допомоги ЄС обсягом 1,5 млрд євро для соціальних виплат та підтримки енергетичного сектору. Крім того урядовиця зазначила, що Україна вдячна державам-членам ЄС, які швидко включилися в акумулювання необхідної допомоги для відновлення української енергетичної інфраструктури.
Як повідомлялося, президентка Єврокомісії Урсула фон дер Ляєн на Міжнародній конференції експертів з відновлення України заявила, що ЄС має намір підтримувати Україну допомогою у 1,5 мільярда євро щомісяця, щоможе скласти суму 18 мільярдів євро у 2023 році.
Фото: Офіс Стефанішиної