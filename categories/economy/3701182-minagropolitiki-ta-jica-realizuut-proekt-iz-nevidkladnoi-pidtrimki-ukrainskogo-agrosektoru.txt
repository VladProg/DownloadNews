Міністерство аграрної політики та продовольства та Японія реалізують проєкт "Невідкладна підтримка аграрного сектору» у межах грантової угоди для Програми екстреного відновлення між українським урядом та Японським агентством міжнародного співробітництва (JICA).

Про це йшлося під час зустрічі української делегації з представниками міністерства сільського, лісового та рибного господарств Японії, міністерства закордонних справ Японії, центрального Офісу JICA та японського аграрного бізнесу, передає Укрінформ із посиланням на пресслужбу Мінагрополітики.
Зазначається, що сторони обговорили взаємодію у відновленні аграрного сектору України, зокрема, реалізацію профільного субпроєкту «Невідкладна підтримка аграрного сектору» у межах вже підписаної грантової угоди. Також ішлося про укладення другої фази угоди.

Крім того, делегація Мінагрополітики України у складі заступників міністра Маркіяна Дмитрасевича та Віталія Головні, а також керівників профільних підрозділів долучилася до навчальної програми JICA щодо екстреного відновлення аграрного сектору, яка була організована у квітні в Японії.
Представники України відвідали агропідприємства та тепличні господарства в регіонах Канто та Тохоку, де ознайомились із досвідом застосування цифрових технологій у виробництві сільськогосподарської продукції.
Японське агентство міжнародного співробітництва JICA (Japan International Cooperation Agency) - японська урядова організація з надання технічної, грантової допомоги та пільгових кредитів урядам іноземних держав. У 2017 році агентство JICA відкрило регіональний офіс в Україні.
Грантову угоди для Програми екстреного відновлення між Агентством та урядом України, у межах якої JICA надасть грант Україні загальним обсягом 22,440 млрд японських єн (145,166 млн дол. США), було підписано 9 березня 2023 року.

Наразі JICA зосереджує свої зусилля на питаннях відновлення України, зокрема аграрного сектору (обговорюються питання короткострокової, середньострокової та довгострокової підтримки).
Як повідомляв Укрінформ, Продовольча та сільськогосподарська організація ООН (ФАО) розподілить високоякісні протруєні сорти насіння кукурудзи та соняшнику, надані Японським агентством міжнародного співробітництва, серед 455 найбільш вразливих малих фермерів у Харківській області.
Фото: Мінагрополітики