Із українських портів «Одеса», «Чорноморськ» та «Південний» вийшли «зерновим коридором» вісім суден з аграрною продукцією. Ще два очікують своєї черги та сприятливих умов.

Як передає Укрінформ, про це повідомляє пресслужба Міністерства інфраструктури у Фейсбуці.
«18 вересня з портів «Одеса», «Чорноморськ» та «Південний» заплановано відхід 10 суден з 169,3 тис. тонн агропродукції для країн Африки, Азії та Європи. На 10.00 ранку із портів вийшло вісім суден, а ще два – чекають на свою чергу та сприятливі умови», - йдеться у повідомленні.

У міністерстві додали, що з моменту виходу першого судна з українським продовольством експортовано 3,7 млн тонн агропродукції. Всього з українських портів вийшло 165 суден з агропродукцією, яка була направлена до країн Азії, Європи та Африки.
Як повідомляв Укрінформ, у Стамбулі 22 липня Україна, Туреччина, росія та ООН підписали Ініціативу про безпечне транспортування зерна та продуктів харчування з портів «Одеса», «Чорноморськ» та «Південний».
Фото: Мінінфраструктури