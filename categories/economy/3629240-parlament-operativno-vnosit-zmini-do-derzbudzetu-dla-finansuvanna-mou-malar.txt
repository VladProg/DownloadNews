Упродовж дев’ятьох місяців війни Верховна Рада оперативно вносила зміни до державного бюджету для фінансування Міністерства оборони.

Про це зазначила під час брифінгу у Military Media Center заступник міністра оборони Ганна Маляр, передає Укрінформ.
“Для того, щоб Міноборони могло фінансувати всі потреби Збройних сил, важливо регулярно вносити зміни до бюджету, що робить парламент. Протягом цих дев’ятьох місяців не було жодного збою чи суттєвої затримки. Тобто оперативно відпрацьовуються питання внесення змін до бюджету саме під оборонні задачі як Кабміном, так і Верховною Радою”, - сказала вона.
Маляр нагадала, що у Держбюджеті на 2022 рік на фінансування Міноборони було передбачено 131 млрд грн. Водночас після повномасштабного вторгнення росії міністерство лише на грошове забезпечення бійців витрачає понад 70 млрд грн на місяць.
Як повідомлялося, 3 листопада Верховна Рада ухвалила в другому читанні та в цілому Закон «Про Державний бюджет України на 2023 рік». У 2023 році доходи Державного бюджету передбачаються в сумі 1,3 трлн грн, видатки – у сумі 2,6 трлн грн. Прогнозований дефіцит Держбюджету-2023 становить понад 20% ВВП.
Документ розроблено з прогнозом зростання ВВП до 3,2% та інфляції на рівні 28%. Мінімальна зарплата наступного року становитиме 6 700 грн, а прожитковий мінімум - 2 589 грн.