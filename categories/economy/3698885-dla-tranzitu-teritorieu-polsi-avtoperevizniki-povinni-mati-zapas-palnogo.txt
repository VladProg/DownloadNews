Польща додала нові умови для транзиту української агропродукції, зокрема, вимогу щодо запасу пального щонайменше на 150 кілометрів.

Як передає Укрінформ, про це повідомляє пресслужба Укртрансбезпеки у Фейсбуці.
«Перевізник, який прямує через Польщу з аграрним товаром транзитом, прибуваючи до кордону, обов’язково повинен виконати наступні умови: мати запас пального в баку, щоб перетнути територію Польщі без зупинок на АЗС (щонайменше запас на 150 км)», - йдеться в повідомленні.
Польська сторона підкреслила, що всі перевізники з транзитом перетинають Польщу у супроводі, відтак заїзд на АЗС під конвоєм неможливий.
Крім того, перевізники мають підготувати транспортний засіб до пломбування, виконавши всі необхідні для цього умови.
«Якщо ці дві умови не виконані, то митні органи Республіки Польща забороняють проїзд до Польщі, повертають вантажівку до України», - наголошують в Укртрансбезпеці.
У відомстві зазначають, що умови перетину кордону можуть змінюватись.
Як повідомлялося, від опівночі, 21 квітня, Польща розблокувала рух української агропродукції транзитом через територію країни до інших країн ЄС та польських морпортів. Транзит здійснюватиметься за новими умовами, з конвоюванням включно.