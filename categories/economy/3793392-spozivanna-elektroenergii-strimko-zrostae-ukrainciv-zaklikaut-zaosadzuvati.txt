Диспетчерський центр НЕК "Укренерго" фіксує стрімке зростання споживання електроенергії. Оператор системи передачі просить українців ощадливо споживати електрику.

Як передає Укрінформ, про це повідомляє НЕК "Укренерго" у Фейсбуці.
"Рівень споживання електроенергії стрімко зростає. Диспетчерськй центр Укренерго прогнозує, що споживання буде триматися на максимумі протягом дня", - йдеться у повідомленні.
Серед причин зростання споживання: погіршення погодних умов, несприятливі умови для генерації з відновлюваних джерел, відновлення споживання в регіонах, постраждалих через негоду.
"Нагадуємо, що одночасне заживлення великої кількості споживачів – це складний технічний процес, який може спричинити перевантаження електромереж й призвести до додаткових технічних пошкоджень. Споживайте електрику ощадливо. Сьогодні просимо раціонально споживати електроенергію протягом всього дня", - зазначили в Укренерго.
У компанії наголосили, що наразі виробленої українськими електростанціями електрики вистачає для всіх споживачів, однак якщо споживання й далі триматиметься на максимумі, в енергосистемі можливий дефіцит. Це пов’язано зі зниженою роботою сонячних електростанцій.
Зазначається, що ремонтні бригади «Укренерго» разом з обленерго продовжують відновлювати енергоживлення споживачів у південному регіоні. Хід робіт ускладнюють погодні умови: снігові замети, ожеледиця.
Експорт електроенергії 29 листопада відсутній. Імпорт здійснюється переважно у вечірні та нічні години зі Словаччини, Румунії, Молдови загальним обсягом 1 277 МВт-год.
Як повідомлялося, в Україні станом на ранок 29 листопада через негоду знеструмлені 368 населених пунктів. Ще 444 населених пунктів знеструмлені через бойові дії та технологічні порушення.