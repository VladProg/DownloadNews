Енергетики відновили технічну можливість постачання електрики в усіх регіонах, які зазнали російської атаки 22 жовтня.

Про це Президент Володимир Зеленський повідомив у відеозверненні, передає Укрінформ.
«Сьогодні вже можемо прозвітувати, що в усіх наших регіонах, які стали мішенню вчорашньої російської терористичної атаки, відновлено технічну можливість постачання електрики. Я дякую кожному й кожній, хто працював без упину, щоб дати людям світло», - зазначив глава держави.
Він наголосив, що у багатьох містах і районах енергокомпаніям доводиться застосовувати графіки стабілізаційних відключень. Це необхідно для того, щоб у всіх українців був доступ до енергії – в умовах, коли її виробництво неможливе у достатньому обсязі.
«Відновити зруйновані ударами терористів енергообʼєкти – це значно довша і складніша справа. Але з часом ми і це забезпечимо. Тому і сьогодні, і надалі, як і раніше, слід дуже свідомо споживати електрику. Будь ласка, не забувайте обмежувати використання непотрібної та енергозатратної техніки», - звернувся до громадян Президент.
Як повідомляв Укрінформ, з 10 жовтня росія завдає масованих ударів ракетами та дронами-камікадзе по енергетичній інфраструктурі України. Унаслідок обстрілів пошкоджено понад 45 об'єктів енергетики. Укренерго запровадило обмеження електропостачання у центрі та на півночі України.