За січень-лютий 2023 року через Prozorro Market відбулось 3,6 тис. закупівель на 1,2 млрд грн.

Як передає Укрінформ, про це повідомляє пресслужба Мінекономіки.
"Через Prozorro Market за січень-лютий відбулось 3600 закупівель, на 1,2 млрд грн, якими скористались 1600 замовників. Середня кількість пропозицій на торги у запитах ціни пропозицій склала 3,9", - йдеться в повідомленні.
Зазначається, що за перші два місяці 2023 року, кількість опублікованих успішних закупівель через систему Prozorro склала близько 578 тисяч, а кількість конкурентних закупівель – 39 тисяч. Очікувана вартість оголошених закупівель – 149 млрд грн, очікувана вартість конкурентних закупівель – 66 млрд грн.
«Лютий став місяцем оновлення правил закупівель. Зокрема, ми зменшили кількість умов, за яких можна проводити прямі закупівлі без застосування Prozorro, а також уточнили перелік випадків, коли дані про закупівлі не відображаються в системі питань безпеки. Мета таких змін, що були закріплені Постановою №157, полягає в тому, щоб максимально повертати закупівлі в електронну систему», - зазначила заступник міністра економіки України Надія Бігун.
За її словами, аналогічний підхід буде закладений у зміни щодо публікації даних про оборонні закупівлі.
«Після підпису Президента закон зобов’яже оборонних замовників публікувати в системі Prozorro ціни, за якими вони купують незбройні товари на потреби армії. При цьому розкриття інформації розповсюджується як на контракти під час воєнного стану, так і до 24 лютого 2022 року», - наголосила Бігун.
Як повідомлялось, електронний каталог Prozorro Market - це державний онлайн-магазин, який дає змогу державним і комунальним органам влади просто та швидко закуповувати товари широкого вжитку.