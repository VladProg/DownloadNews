Міністерство енергетики не фіксує пошкоджень енергосистеми через нічний обстріл України.

Як передає Укрінформ, про це повідомляє пресслужба Міністерства енергетики.
«Після нічного ворожого обстрілу території країни ракетами та дронами пошкоджень енергетичної інфраструктури не зафіксовано. На півдні країни триває фіксація та ліквідація наслідків повені, яка виникла через підрив окупантами Каховської ГЕС», – йдеться у повідомленні.
Зазначається, що на Миколаївщині через підтоплення знеструмлено 5 населених пунктів повністю і 5 – частково. У Херсоні залишаються без живлення понад 14 тисяч споживачів, у деокупованій частині області через підтоплення знеструмлено 6 населених пунктів. Енергетики працюють над відновленням електропостачання для споживачів.
У Херсоні заживили 180 абонентів, які були знеструмлені через підтоплення, а на Миколаївщині – понад 700 абонентів. Крім того, ремонтні бригади розпочали відновлювальні роботи на береговій насосній станції Херсонської ТЕЦ, яка була підтоплена.
Водночас окупанти продовжують тероризувати Херсон, а також інші прифронтові та прикордонні з рф території. Через обстріли є відключення на Херсонщині, Донеччині, Сумщині та Харківщині. Внаслідок технологічних порушень знеструмлювалися споживачі в Одеській та Кіровоградській областях.
Як повідомлялося, енергетична система країни отримає додаткові 1000 МВт потужності завдяки введеному в роботу після планового ремонту енергоблоку однієї з українських АЕС.