З 28 квітня набирає чинності Закон №7616, який започатковує реформу в галузі рибного господарства. Він сприятиме її відновленню, подоланню корупційних схем та збільшенню надходжень до бюджетів місцевих громад.

Як передає Укрінформ, про це повідомляє пресслужба Міністерства аграрної політики та продовольства.
Ідеться про Закон №7616 «Про внесення змін до деяких законодавчих актів України щодо удосконалення державного регулювання в галузі рибного господарства, збереження та раціонального використання водних біоресурсів та сфері аквакультури».
Закон передбачає створення Єдиної державної електронної системи управління галуззю «Є-риба» з метою цифровізації галузі; запровадження механізму видачі дозвільних документів в електронній формі; забезпечення всіх риболовних суден засобами дистанційного контролю; встановлення законодавчих вимог до рибоприймальних пунктів як вагомого важеля для обліку виловлених водних біоресурсів і продукції з них тощо.
У міністерстві відзначають, що з прийняттям закону повноцінно запрацюють електронні аукціони на право промислового вилову риби, які до цього проводилися як урядовий експеримент. Прозорий механізм торгів створить рівні умови економічної конкуренції та забезпечить рівний доступ до промислу для нових суб’єктів господарювання.
Зауважується, що в цілому реалізація закону створить умови для розвитку галузі рибного господарства, стимулювання боротьби з незаконним, непідзвітним та неврегульованим рибальством та забезпечить можливість європейської інтеграції норм права, що стосуються галузі.
Як повідомляв Укрінформ, Верховна Рада 21 березня 2023 року ухвалила у другому читанні Закон №7616 «Про внесення змін до деяких законодавчих актів України щодо удосконалення державного регулювання в галузі рибного господарства, збереження та раціонального використання водних біоресурсів та сфері аквакультури».
Президент Володимир Зеленський підписав документ 21 квітня.