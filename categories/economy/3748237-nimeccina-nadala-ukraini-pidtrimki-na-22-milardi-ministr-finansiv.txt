Німеччина вже виділила на підтримку України 22 млрд євро, з яких 12 млрд пішли на військову допомогу.

Про це заявив міністр фінансів ФРН Крістіан Лінднер на спільній із українським колегою Сергієм Марченком пресконференції в Києві, передає кореспондент Укрінформу.
“Україна може і надалі розраховувати на те, що Німеччина разом зі світовою спільнотою і сама буде підтримувати Україну. Ми вже знайшли кошти для України обсягом 22 млрд євро. Це велика сума”, — сказав Лінднер.
Міністр фінансів ФРН пояснив, що 12 млрд євро з них пішли на військову допомогу.
Говорячи про продовження підтримки, він наголосив, що німецький уряд уже прийняв відповідне рішення. Тепер його має затвердити парламент, додав Лінднер.
“Ви знаєте, що Німеччина є найбільшим донором європейського бюджету, тому ми й маємо велику частку в майбутній макрофінансовій допомозі України, яку ЄС вже заохотив. Саме в нашій країні період планування до 2027 року. Ми вже включили кошти на військову допомогу, тому Україна і в найближчі роки може бути певною, що внески будуть зроблені”, — запевнив урядовець.
Як повідомлялося, міністр фінансів ФРН Крістіан Лінднер прибув до Києва вранці 14 серпня. Це його перший візит до української столиці з початку повномасштабної війни, розв’язаної Росією.