Відновлення мереж енергосистеми відбувається згідно з графіком, НЕК «Укренерго» виконала 60 % запланованих робіт.

Про це розповів Прем’єр-міністр Денис Шмигаль на засіданні уряду у вівторок, передає Укрінформ.
«Національна компанія «Укренерго» виконала близько 60% запланованих робіт із відновлення мереж. Рухаємося чітко в межах графіків. У підсумку плануємо додати в енергосистему 1,7 ГВт потужності. Таке завдання поставив перед Міністерством енергетики», - сказав він.
Шмигаль також зазначив, що від початку року відремонтували 14,5 тис. км повітряних ліній, низку підстанцій та електрообладнання.
Крім того, за його словами, забезпечується посилений захист для енергооб’єктів.
Як повідомлялося, на відновлення пошкодженого обладнання та підготовку до нового опалювального сезону НЕК «Укренерго» залучила від міжнародних партнерів близько $1 мільярда кредитів і грантів.