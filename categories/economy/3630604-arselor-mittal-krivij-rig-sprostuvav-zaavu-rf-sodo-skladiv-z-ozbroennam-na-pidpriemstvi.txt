«АрселорМіттал Кривий Ріг» спростовує інформацію, поширену міноборони росії щодо начебто розміщення військового озброєння в одному з цехів, куди влучив ворожий снаряд.

Відповідну заяву оприлюднила прес-служба підприємства на сторінці у Фейсбуці, передає Укрінформ.
"міністерство оборони російської федерації у своєму Telegram-каналі та відеозверненні речника прокоментувало нещодавній обстріл російськими ракетами Кривого Рогу та поширило неправду про удар начебто «по складу ракетно-артилерійського озброєння в одному з цехів ArcelorMittal». Це не відповідає дійсності. Окрім факту удару по криворізькому гірничо-металургійному підприємству вночі 5 грудня, інформація міноборони рф є абсолютно неправдивою", - йдеться у коментарі.
«АрселорМіттал Кривий Ріг» – частина міжнародної компанії АрселорМіттал, гірничо-металургійне підприємство, металопродукція якого використовується виключно в мирному будівництві. Компанія категорично спростовує наявність на підприємстві складів із воєнним озброєнням – будь-якими ракетами або пусковими установками.
Раніше повідомлялось, що у результаті цього жорсткого удару загинув співробітник підприємства і ще троє людей зазнали поранень.