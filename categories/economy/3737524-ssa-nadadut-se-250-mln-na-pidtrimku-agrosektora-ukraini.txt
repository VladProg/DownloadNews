Адміністратор Агентства США з міжнародного розвитку (USAID) Саманта Пауер під час відвідин Одеського морського порту оголосила, що Сполучені Штати додатково виділять 250 млн доларів на підтримку агросектора України.

Про це повідомила у Твіттері посол США Бріджит Брінк, яка разом з адміністраторкою USAID та віцепрем’єром з відновлення України - міністром розвитку громад, територій та інфраструктури Олександром Кубраковим відвідала Одесу, передає Укрінформ.
«Наступного дня після того, як Росія призупинила участь у рятівній Чорноморській зерновій ініціативі, USAID оголосило про виділення додаткових $250 млн на підтримку аграрного сектора, який є основою економіки України та її майбутнього процвітання», - написала Брінк.


Важко знайти більш доречний час, щоб знову відвідати Одесу разом з @PowerUSAID та @OlKubrakov. Наступного дня після того, як Росія призупинила участь у рятівній Чорноморській зерновій ініціативі, @USAID оголосило про виділення додаткових $250 млн на підтримку аграрного сектору,… pic.twitter.com/AzsYNYEqCw
— Ambassador Bridget A. Brink (@USAmbKyiv) July 18, 2023

У пресслужбі USAID повідомили, що кошти виділено в рамках Ініціативи стійкості сільського господарства в Україні (AGRI-Україна). Цей новий внесок збільшить загальний обсяг ресурсів, вкладених урядом США в ініціативу AGRI-Україна, до $350 млн.
Як повідомлялося, Володимир Зеленський провів 18 липня засідання Ставки, на якому розглядалися питання морського експорту зерна та безпеки портів.
Росія 17 липня надіслала Україні, Туреччині, та ООН заперечення щодо продовження зернової угоди та де-факто припинила її дію.
Чорноморська зернова угода була укладена у липні 2022 року. Задля цього були підписані два документи: за участю України, ООН і Туреччини та окремо – ООН, Туреччини й Росії. Відтоді чинність угоди кілька разів продовжувалась.