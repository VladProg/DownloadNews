На користь Збройних сил України передано ще ₴8 мільйонів вилучених російських активів.

Як передає Укрінформ, про це Офіс генерального прокурора повідомив у Телеграмі.
"За клопотанням прокурорів в рамках розслідування кримінального провадження стосовно резидента рф на користь Збройних сил України передано ₴8 мільйонів вилучених активів", - ідеться у повідомленні.
За даними слідства, службові особи та власники підприємства-резидента рф запровадили протиправний фінансовий механізм безпідставного формування податкового кредиту компаніям-резидентам, обготівковування та виведення грошових коштів за кордон.
За процесуального керівництва Подільської окружної прокуратури Києва за матеріалами Центрального міського райвідділу ГУ СБУ у м. Києві та Київській області здійснюється досудове розслідування у кримінальному провадженні за фактом можливого фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України, а також за фактом можливого зловживання повноваженнями службовими особами вказаного підприємства.
Вживаються заходи зі звернення іншого майна на користь ЗСУ.
Як повідомляв Укрінформ, столична прокуратура передала на потреби ЗСУ понад ₴52 мільйони арештованих коштів чайної компанії з російськими бенефіціарами.
Фото: facebook.com/NationalBankOfUkraine