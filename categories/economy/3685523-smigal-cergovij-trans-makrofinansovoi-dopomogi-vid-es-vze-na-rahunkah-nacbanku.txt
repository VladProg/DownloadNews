Черговий транш макрофінансової допомоги від Європейського Союзу у розмірі 1,5 млрд євро вже перебуває на рахунках Національного банку України.

Про це Прем’єр-міністр Денис Шмигаль сказав на засіданні уряду у вівторок, передає кореспондент Укрінформу.

«Європейський Союз учора погодив постачання Україні одного мільйона боєприпасів. А сьогодні ЄС перерахував черговий транш макрофінансової допомоги у розмірі 1,5 млрд євро. Кошти вже на рахунках НБУ. Загалом від початку року фінансова допомога від Євросоюзу вже склала 4,7 млрд євро», - сказав Шмигаль.
За його словами, ці кошти дозволять Україні втримати макрофінансову стабільність, виплачувати соціальні допомоги, пенсії, фінансувати повною мірою зарплати вчителям і лікарям.
Глава уряду вже наголошував на тому, що підтримка Європейського Союзу для України є дуже важливою, і виділення цього траншу на 1,5 млрд євро у межах макрофінансової допомоги підтверджує, що Європа стоятиме поряд до нашої перемоги
Як повідомлялося, 21 березня Україна отримала 1,5 млрд євро в межах масштабної Програми макрофінансової допомоги (МФД) від ЄС. Зазначене фінансування є другим траншем пільгової кредитної програми на 2023 рік, загальний обсяг якої становить 18 млрд євро. Перший транш у розмірі 3 млрд євро Україна отримала в січні 2023 року. Наступні транші масштабної програми МФД Україна отримуватиме протягом 2023 року з урахуванням виконання нею узгоджених сторонами умов. З початку повномасштабної війни Європейський Союз надав Україні 11,7 млрд євро макрофінансової допомоги.