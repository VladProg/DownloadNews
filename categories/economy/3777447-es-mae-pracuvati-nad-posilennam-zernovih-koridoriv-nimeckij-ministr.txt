Європейський союз має докладати максимум зусиль заради того, щоб Україна могла продавати свою сільськогосподарську продукцію, а країни глобального Півдня отримували українське збіжжя.

Про це сказав міністр сільського господарства ФРН Джем Оздемір перед початком Ради сільського господарства та рибальства ЄС у Люксембургу в понеділок, передає кореспондент Укрінформу.
Після виходу з Чорноморської зернової ініціативи Росія цілеспрямовано бомбардує зернову логістику та продовжує цілеспрямовано використовувати голод як зброю, - заявив Оздемір, який сам фактично став свідком злочинних дій РФ під час нещодавнього перебування в Одесі.
«Ми маємо зробити все, щоби уможливити експорт зерна Чорним морем. ЄС також має з повною силою працювати над тим, щоби «коридори солідарності» працювали та були посилені. Наша спільна мета - щоби Україна могла продавати свої сільськогосподарські продукти», - сказав міністр.
За його словами, Німеччина працює над цим, зокрема, у переговорах з українським колегою Миколою Сольським, «але без зайвого популізму та не годуючи путінську пропаганду». До цього Оздемір закликав і колег по ЄС.
Він також зазначив, що радів би, якби Польща була більш активним гравцем у цьому питанні. «Ми потребуємо тут сильного польського голосу, з урахуванням досвіду, який Польща має в питанні Путіна та Росії, але також по інших питаннях», - додав політик.
Чотири країни Центральної Європи 26 вересня закликали Європейський союз ретельно перевірити «коридори солідарності», якими українське зерно проходить до третіх країн.
Представники міністерств сільського господарства Чехії, Угорщини, Польщі і Словаччини стверджують, що частина транспортованого зерна залишається в таких країнах, як Польща, і шкодить місцевим фермерам.