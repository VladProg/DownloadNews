Кабінет Міністрів України підвищив тариф на електроенергію для населення до 2,64 грн за кіловат-годину.

Як передає Укрінформ, про це повідомляє РБК-Україна.
«Міністр енергетики Герман Галущенко терміново вніс на розгляд Кабміну постанову про підвищення тарифу на електроенергію для населення. Постанова уряду вже була схвалена. Новий тариф становитиме 2,64 грн/кВт-год.», – ідеться у повідомленні.
Зазначається, що міністр аргументував необхідність перегляду тарифу тим, що держава потребує коштів на відновлення енергетичної інфраструктури після обстрілів російських окупантів.
Нацкомісія, яка здійснює регулювання у сфері енергетики та комунальних послуг (НКРЕКП), своєю чергою, просила встановити дещо більший тариф – 2,88 грн/кВт-год.
Втім, уряд ухвалив рішення про нижчу вартість електроенергії для населення, ніж пропонував регулятор.
Як повідомлялося, тариф для споживачів, які використовують до 250 кВт-год. на місяць, зараз становить 1,44 грн/кВт-год., а споживачі, які використовують понад 250 кВт-год., платять 1,68 грн/кВт-год.
Національна комісія, що здійснює державне регулювання у сферах енергетики та комунальних послуг (НКРЕКП), офіційно внесла пропозиції щодо визначення з 1 червня 2023 року єдиного тарифу на електроенергію для побутових споживачів на рівні 2,88 грн/кВт-год. (із ПДВ) у рамках першого етапу корекції цін.