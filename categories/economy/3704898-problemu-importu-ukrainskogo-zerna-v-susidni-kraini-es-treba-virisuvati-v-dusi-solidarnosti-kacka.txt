Україна вдячна Євросоюзу за зусилля з пошуку рішення для кризи українського сільськогосподарського імпорту до сусідніх країн, але ця проблема ще не знайшла остаточного розв’язання, яке має бути зроблено в дусі солідарності та позбавлене політичних спекуляцій.

Про це сьогодні під час віртуального виступу на Брюссельському економічному форумі заявив заступник міністра економіки України Тарас Качка, повідомляє кореспондент Укрінформу.
«Економічна модель Європи має також включати Україну. Політичне рішення ЄС надати Україні статусу країни-кандидата має бути також посилено економічною інтеграцією, із більшим доступом України та внутрішній ринок ЄС, що надає додаткові переваги також для цього внутрішнього ринку. Але, коли це відбувається надто швидко, це породжує суперечності, і це саме та ситуація яку ми маємо зараз із сусідніми країнами-членами», - зауважив український урядовець.
Він зауважив, що різкі зміни у торговельній політиці були викликані політичними протестами з боку польських фермерів, на які Уряд Польщі відповів також суто політичною реакцією, яка мала руйнівний ефект як для ЄС, так і для України. Завдяки втручанню Європейської Комісії вдалося дещо полегшити цю ситуації, але остаточного рішення ще не знайдено.
«Саме тому нам необхідно відходити від політичних рішень, які руйнують економіку. Минулого місяця рішення Польщі заблокувати український аграрний експорт спричинило для України втрати у 143 мільйони доларів США, що більше, ніж Єврокомісія буде сплачувати польським фермерам в якості компенсації, з моєї точки зору, за нізащо. Тому що у дійсності це був блеф з боку польських фермерів, і Уряд Польщі відреагував на це у дуже дивний спосіб», - заявив Тарас Качка.
Він зауважив, що це саме той випадок, коли варто скористатися інструментами економічної політики ЄС, щоб забезпечити стійкість європейської економіки та її готовність долати будь-які кризи у майбутньому.
«І це не лише стосується спротиву російським впливам. Росія має абсолютне відмінне ставлення до економіки, яку вона хоче поставити під жорсткий політичний контроль. Але такі підходи ніколи не будуть працювати в Європі, і вже не працюватимуть в Україні. Хочу наголосити, що відкрита ринкова економіка є основою для забезпечення стійкості за будь-яких умов, включаючи російську агресію проти України», - наголосив заступник міністра економіки України.
Він вислови сподівання, що досвід економічної стійкості, який Україна набула протягом минулих 14 місяців після російського вторгнення, буде корисним також для ЄС, для модернізації європейської економічної політики та для її підготовки до майбутніх викликів.
Як вже повідомлялося, п’ять країн ЄС, - Польща, Угорщина, Словаччина, Румунія та Болгарія, - звернулися до Єврокомісії з проханням про запровадження захисних заходів проти «надмірного» сільськогосподарського експорту з України, який впливає на ситуацію на ринку, призводить до падіння цін та, таким чином, зачіпає інтереси фермерів у сусідніх з Україною державах ЄС.
Єврокомісія 2-го травня оголосила про компромісне рішення, яке передбачає тимчасову заборону українського імпорту чотирьох ключових сільськогосподарських товарів – пшениці, кукурудзи насіння ріпаку та соняшника, з одночасним скасуванням односторонніх заходів згаданих країн проти українського імпорту та продовження транзиту українського насіння до інших країн ЄС та на світові ринки. Обмеження діятимуть до 5 червня, та, якщо ситуація не зміниться, можуть бути продовжені до кінця року.
Водночас, Єврокомісія оголосила про намір виплатити згаданим країнам спочатку 56 мільйонів євро, а потім ще 150 мільйонів євро для компенсації збитків фермерських господарств внаслідок падіння цін на внутрішніх ринках.
Водночас, Єврокомісія оголосила про намір вжити додаткові заходи для вдосконалення роботи «коридорів солідарності» на кордонах з Україною, для усунення «вузьких місць» та для безперешкодного транзиту українського зерна та інших сільськогосподарських товарів до третіх країн.