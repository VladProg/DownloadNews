У 2022/2023 маркетинговому році (МР, розпочався 1 липня) Україна вже експортувала 12,9 млн т зернових та зернобобових, в тому числі в жовтні – 4,2 млн т.

Як передає Укрінформ, про це повідомляє Міністерство аграрної політики та продовольства з посиланням на дані Держмитслужби.
З початку 2022/2023 МР експорт з України зернових, зернобобових (з продуктами їх переробки) сягнув 12,9 млн т, що становить 66,5% показника за аналогічний період 2021/2022 МР.
Зокрема, пшениці було експортовано 4,9 млн т, кукурудзи – 6,8 млн т, ячменю – 1,1 млн т, жита – 6,2 тис. т.
Крім того, на експорт було відправлено 36,9 тис. т борошна (в перерахунку на зерно – 49,2 тис. т).
Як повідомляв Укрінформ, 29 жовтня росія заявила про вихід із Чорноморської зернової ініціативи, скориставшись як приводом для такого рішення атакою дронів на Севастопольську бухту, під час якої були пошкоджені воєнні кораблі чорноморського флоту рф.
В Єврокомісії наголосили, що рішення рф вийти із Чорноморської зернової ініціативи ООН створює ризики для продовольчої безпеки у найбільш вразливих країнах світу. Тому росія має повернутися до виконання угоди та дозволити діяльність морських коридорів для транспортування українського продовольства і добрив на світовий ринок.