Вищий антикорупційний суд продовжив на один місяць запобіжний захід ексголові НАК "Нафтогаз України" Андрію Коболєву.

Як передає Укрінформ, про це інформує пресслужба суду.
Як зазначається, слідчий суддя частково задовольнила клопотання прокурора Спеціалізованої антикорупційної прокуратури та продовжила строк дії обов’язків, покладених раніше на ексголову правління «Нафтогазу» строком на один місяць.
Підозрюваний зобов’язаний: прибувати за кожною вимогою до детектива, прокурора, слідчого судді та суду, повідомляти про зміну свого місця проживання, утримуватися від спілкування з особами, указаними в ухвалі суду, здати на зберігання до Державної міграційної служби України усі свої паспорти для виїзду за кордон.
Як повідомлялося, 25 вересня поточного року ВАКС зменшив розмір застави колишньому голові правління Нафтогазу Андрію Коболєву з 229 мільйонів гривень до 107 млн грн.
Також суд зняв вимогу використання електронного браслета.
Згодом у адвокатській компанії «Міллер» поінформували, що за Коболєва внесли заставу і він може вільно пересуватися Україною.
Ексочільнику НАК «Нафтогаз України» Андрію Коболєву 19 січня оголосили підозру. За версією слідства, він у незаконний спосіб забезпечив собі виплату премій на понад 229 млн грн.
Відносно Коболєва діяв запобіжний захід у вигляді застави розміром 229 млн грн і зобов’язання носити електронний браслет.
14 квітня НАБУ і САП завершили розслідування стосовно Коболєва після того, як слідчий суддя ВАКС відмовився продовжити слідство у цій справі.
Фото: Суспільне