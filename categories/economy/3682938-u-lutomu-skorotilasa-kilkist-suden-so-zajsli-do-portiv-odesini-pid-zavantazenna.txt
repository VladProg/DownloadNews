У лютому 2023 року Спільний координаційний центр (СКЦ) у Стамбулі проінспектував 71 судно, що зайшли під завантаження у морські порти Одеської області; це на 17 одиниць менше, ніж у січні цього року.

Як передає Укрінформ, про це повідомляє у Фейсбуці пресслужба Міністерства розвитку громад, територій та інфраструктури.
"У лютому на вхід до портів Великої Одеси під завантаження української агропродукцією Спільним координаційним центром (СКЦ) у Стамбулі було проінспектовано тільки 71 судно. Це на 17 суден менше, ніж у січні", - йдеться у повідомленні.
Зазначається, що така негативна динаміка є наслідком системної деструктивної політики росії, яка спрямована на гальмування інспекції суден в територіальних водах Туреччини.
За даними міністерства, всі сторони СКЦ, в тому числі рф, узгоджують проведення від 9 до 12 інспекцій на добу. Однак, російські інспектори без пояснення причин виконують не більше 6 інспекцій. Після цього російські інспектори припиняють роботу, унеможливлюючи роботу інспекторів Туреччини, ООН та України.

Окрім цього, системною стала зупинка інспектування після 15:30, хоча офіційний робочий день інспекторів триває протягом світлового дня.
Також російська сторона, всупереч процедурам СКЦ, вимагає перевірки суднових документів, які не мають жодного стосунку до предмета самої перевірки. Таким чином рф затягує тривалість інспекції судна.
Загалом, у лютому цього року проведено лише 149 інспекцій (у січні – 173) при запланованих 296. Тенденція зберігається і в березні, коли відбуваються перемовини щодо пролонгації дії «зернової ініціативи».
У міністерстві наголошують, що результатом таких дій є стабільна черга суден (від 120 до 140 суден). Водночас, українські порти стикаються з проблемою дефіциту нового флоту під завантаження.
У середу, 15 березня, 86 суден, які прямують під завантаження, очікують інспекції в територіальних водах Туреччини.
Міністерство нагадує, що з 1 серпня 2022 року з портів Одещини 814 суден вивезли на експорт 24,4 млн т українського продовольства до країн Азії, Європи та Африки.
У зв’язку з дефіцитом нового флоту та чергою в територіальних водах Туреччини експорт агропродукції «зерновим коридором» не перевищує 3,4 млн т на місяць, це при спроможності експортувати 6 млн т щомісяця.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.
Туреччина 14 березня 2023 року заявила про продовження переговорів зі сторонами "зернової ініціативи".