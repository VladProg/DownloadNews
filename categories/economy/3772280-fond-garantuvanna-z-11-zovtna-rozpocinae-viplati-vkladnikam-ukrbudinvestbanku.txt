Фонд гарантування вкладів фізичних осіб із 11 жовтня 2023 року розпочинає відшкодування коштів вкладникам АТ "Український будівельно-інвестиційний банк" ("Укрбудінвестбанк").

Як передає Укрінформ, про це повідомляє пресслужба Фонду гарантування.
"З 11 жовтня 2023 року Фонд гарантування вкладів фізичних осіб (далі – Фонд) розпочинає відшкодування коштів вкладникам АТ «Укрбудінвестбанк» за договорами банківського вкладу незалежно від дати їх закінчення. Також продовжуються виплати вкладникам за договорами банківського рахунку (поточні рахунки)", - йдеться в повідомленні.
Зазначається, що вкладникам АТ «Укрбудінвестбанк» відшкодовуються кошти в повному розмірі вкладу, включаючи відсотки, нараховані станом на кінець дня 7 вересня 2023 року. Вклади в іноземній валюті відшкодовуються у гривні за курсом НБУ, встановленим на кінець дня 7 вересня 2023 року.
Виплати коштів вкладникам здійснюються через банки-агенти Фонду, що підключені до Автоматизованої системи виплат Фонду. Отримати відшкодування вкладники можуть безпосередньо у відділенні одного із банків-агентів Фонду або дистанційно, без фізичного відвідування відділення банку.
Як повідомлялось, 5 жовтня Національний банк ухвалив рішення відкликати банківську ліцензію та ліквідувати АТ "Український будівельно-інвестиційний банк".
Фонд гарантування вкладів фізичних осіб розпочав процедуру ліквідації АТ «Укрбудінвестбанк» строком на три роки, із 6 жовтня 2023 року до 5 жовтня 2026 року включно.