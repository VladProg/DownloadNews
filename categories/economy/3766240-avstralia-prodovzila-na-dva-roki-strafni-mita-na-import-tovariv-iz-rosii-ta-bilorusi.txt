Уряд Австралії заявив про продовження штрафних мит на товари, імпортовані з Росії та Білорусі, до жовтня 2025 року.

Як передає Укрінформ, про це йдеться у пресрелізі Міністерства закордонних справ Австралії.
«Ми продовжуємо економічний тиск на Росію та Білорусь, продовживши застосування додаткових мит на товари з цих країн ще на 24 місяці», – сказав австралійський міністр торгівлі та туризму Дон Фаррелл.
Зазначається, що після введення торік Австралією додаткового 35-відсоткового мита на російський імпорт, імпорт з Росії скоротився більш як на 95% у другому півріччі 2022 року порівняно з аналогічним періодом 2021 року.
«Поширення каральних торговельних заходів свідчить про непохитну рішучість Австралії зменшити здатність президента Путіна та Росії фінансувати цю незаконну та аморальну війну», – наголосила очільниця зовнішньополітичного відомства країни Пенні Вонг.
У пресрелізі від 25 вересня австралійський уряд знову закликав Росію негайно вивести війська з території України, а Білорусь – припинити підтримку «безглуздої війни Росії».
Як повідомлялося, 31 березня 2022 року тодішній прем’єр-міністр Австралії Скотт Моррісон заявив, що країна вводить мито у 35% на всі товари, які будуть імпортовані з Росії та Білорусі, на додаток до вже діючих мит. Рішення набуло чинності 25 квітня.
Фото:RebeccaLintzPhotography / pixabay