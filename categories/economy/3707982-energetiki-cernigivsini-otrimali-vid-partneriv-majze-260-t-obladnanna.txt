Для відновлювальних робіт АТ «Чернігівобленерго» за координації Міненерго було спрямовано гуманітарну допомогу вагою майже 260 тонн у вигляді обладнання та витратних матеріалів.

Як передає Укрінформ, про це повідомляє пресслужба Міністерства енергетики у Телеграмі.
«Надане обладнання допомагає відновлювати і модернізувати енергооб’єкти та підтримувати стійкість української енергосистеми. Дякуємо всім партнерам за допомогу, завдяки якій нам вдалося відновити низку об’єктів у Чернігові», - зазначив міністр енергетики Герман Галущенко.

Зазначається, що з використанням енергетичного обладнання від партнерів у Чернігові було замінено низку зруйнованих або суттєво пошкоджених окупантами трансформаторних підстанцій, заживлено модульне містечко для проживання осіб, які втратили житло.



Як повідомлялося, з березня 2022 року за координації Міністерства енергетики Україна отримала від міжнародних партнерів 542 вантажі гуманітарної допомоги загальною вагою близько 6,7 тис. тонн. Устаткування розподілене між енергетичними компаніями, чиї об'єкти зазнали руйнувань унаслідок агресії рф.
Фото: Міненерго