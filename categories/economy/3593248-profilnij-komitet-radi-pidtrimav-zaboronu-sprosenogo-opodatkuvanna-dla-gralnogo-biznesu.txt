Податковий комітет Верховної Ради України підтримав законопроєкт №8079, яким пропонується припинити надання необґрунтованих пільг для організаторів азартних ігор, лотерей і парі.

Про це повідомив перший заступник голови Комітету ВР з питань фінансів, податкової та митної політики Ярослав Железняк у Телеграмі, передає Укрінформ.
За інформацією народного депутата, рішення було підтримане одноголосно.
«Скасовуємо можливість перебувати організаторам азартних ігор на спрощенці та платити лише 2% від обороту», - йдеться в повідомленні.
Згідно із пояснювальною запискою до документа, з 1 січня по 31 серпня 2022 року суб'єкти господарювання, що займаються організацією та проведенням азартних ігор, лотерей, парі (букмекерське парі, парі тоталізатора) та які згодом перейшли на спрощену систему оподаткування, загалом сплатили 174 млн грн податку на прибуток підприємств, 0,3 млн грн податку на додану вартість та 0,1 млн грн земельного податку.
Водночас із моменту переходу на спрощену систему ці ж суб’єкти сплатили лише 13,4 млн грн єдиного внеску, продовжуючи здійснювати активну діяльність.
Тому, на думку ініціаторів законопроєкту, його прийняття сприятиме не лише припиненню необґрунтованого надання пільг організаторам азартних ігор, а й підвищенню соціальної справедливості.
Як повідомлялося, 27 вересня на сайті Верховної Ради зареєстрований законопроєкт №8079 про внесення змін до підрозділу 8 розділу ХХ Податкового кодексу України щодо заборони перебування грального бізнесу на спрощеній системі оподаткування.