Україна отримає доступ до 115 млрд доларів довгострокової підтримки завдяки Міжнародному валютному фонду та країнам G7.

Як передає Укрінформ із посиланням на Урядовий портал, про це Прем’єр-міністр Денис Шмигаль сказав після зустрічі на полях Spring Meetings у Вашингтоні із директором-розпорядником МВФ Крісталіною Георгієвою.
«Рік тому в офісі МВФ ми домовлялися про шляхи фінансової підтримки України. Говорили про 5 млрд доларів щомісячної бюджетної підтримки. За цей час ми не лише успішно пройшли складний фінансовий рік, але й маємо тепер велику програму на наступні чотири роки обсягом 15,6 млрд доларів. Дякуємо та цінуємо цю допомогу», — зазначив Шмигаль.

Сторони обговорили реалізацію реформ та подальший рух до відновлення та розвитку. Прем’єр-міністр зауважив, що Україна потребує для швидкого відновлення цього року 14 млрд доларів. У цьому контексті, за його словами, важливою є подальша робота в межах Міжвідомчої координаційної платформи донорів.

«Ця платформа — один із найкращих інструментів взаємодії. Дякуємо за лідерство у її створенні. Впевнені, платформа принесе нам позитивні результати в усіх сферах: фінансуванні бюджетного дефіциту, відновленні, конфіскації заморожених російських активів, які й стануть основним джерелом для відбудови України», — підкреслив глава уряду.



Як повідомляв Укрінформ, Прем’єр-міністр України перебуває з візитом у США. Там він, серед іншого, закликав США до лідерства в конфіскації російських активів.