Світовий банк надасть НЕК «Укренерго» 240 млн доларів грантової допомоги на закупівлю спецобладнання для забезпечення стабільної роботи енергосистеми.

Про це повідомив голова компанії Володимир Кудрицький у Фейсбуці, передає Укрінформ.
«Разом з Міністерством енергетики та Міністерством фінансів ми підписали зі Світовим банком (МБРР) дві важливі угоди про виділення Укренерго грантової допомоги», - йдеться в повідомленні.

У рамках першої угоди грантові кошти уряду Німеччини будуть спрямовані на закупівлю і встановлення спеціальних пристроїв, що підвищують стабільну роботу української енергосистеми – STATCOM.
Другим документом визначена передача Укренерго допомоги на закупівлю спецтехніки, автотрансформаторів та іншого високовольтного обладнання на заміну того, що зазнало пошкоджень від ворожих ударів.
За інформацією Кудрицького, загалом Укренерго отримає від міжнародних партнерів майже 240 млн дол.
Як повідомлялося, НЕК «Укренерго» продовжує активно відновлювати енергетичну інфраструктуру, пошкоджену внаслідок російських обстрілів. Станом на кінець червня виконано близько 60% від запланованого обсягу робіт на мережах компанії.