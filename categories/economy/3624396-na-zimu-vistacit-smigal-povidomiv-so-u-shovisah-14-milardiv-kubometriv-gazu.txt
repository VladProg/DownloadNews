Перед початком зими запаси газу в українських сховищах становлять 14 млрд кубометрів, запаси вугілля - 1,3 млн т.

Про це заявив Прем'єр-міністр Денис Шмигаль на засіданні уряду, повідомляє кореспондент Укрінформу.
"У зиму ми входимо із 14-ма мільярдами кубічних метрів газу в наших сховищах і з 1,3 мільйонами тонн вугілля на складах. Цього ресурсу вистачить для того, аби стабільно пройти зиму", - сказав Шмигаль.

Він також повідомив, що Міністерство економіки не прогнозує дефіциту пального навіть в умовах збільшення імпорту дизельних та бензинових генераторів і пов'язаного із ним зростання попиту на пальне.
За словами Шмигаля, імпорт пального в Україну в останні місяці складав близько 700 тисяч тонн щомісячно, що дозволяє забезпечити потреби споживачів. Крім того, уряд перебуває в постійному діалозі з мережами пального й уважно стежить за балансом імпорту та споживання.
Як повідомлялося, за словами директора консалтингової групи «А95» Сергія Куюна, попри активізацію споживання пального через збільшення кількості генераторів, якими користуються в Україні, ситуація на ринку цього ресурсу є контрольованою.