Якщо Єврокомісія до кінця дня не прийме рішення щодо продовження ембарго на імпорт українського збіжжя на ринки п’яти країн ЄС (Польща, Словаччина, Угорщина, Румунія, Болгарія) то уряд Польщі самостійно прийме таке розпорядження, яке буде безтерміновим.

Про це в п’ятницю в інтерв’ю PAP заявив міністр розвитку і технологій Польщі Вальдемар Буда, передає Укрінформ.
“Якщо Єворокомісія до півночі не продовжить ембарго, то я підпишу розпорядження, яким буде продовжено чинне ембарго”,- заявив Буда.
На запитання, чи воно діятиме до кінця цього року, міністр відповів, що воно буде “безтерміновим”.
Буда підкреслив, що "уряд Польщі надсилає польським фермерам чіткий сигнал: незважаючи на те, яке рішення прийме Єврокомісія, ембарго залишиться, українське збіжжя не надходитиме до Польщі”.
Міністр висловив думку, що справа збіжжя не повинна негативно вплинути на польсько-українські відносини.
“Треба прийняти це рішення (Польщі – ред.) і працювати далі”,- наголосив Буда.
Як повідомляв Укрінформ, Рада міністрів Польщі на засіданні у вівторок ухвалила постанову, якою попередила Єврокомісію, що продовжить в односторонньому порядку ембарго на українське збіжжя після 15 вересня, якщо Брюссель не прийме відповідного рішення. Воно діятиме до тих пір, "поки не будуть врегульовані відносини в аграрній сфері між Польщею та Україною".
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Ці країни хочуть продовжити заборону на імпорт до кінця року і розширити її на деякі інші товари.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.
Очікується, що Єврокомісія прийме остаточне рішення з цього питання 15 вересня.
Фото: PAP