Державний борг України за жовтень 2022 року зріс на 183,5 млрд грн і на кінець місяця становив в гривневому еквіваленті 3,771 трлн грн.

Про це повідомив голова комітету ВР з питань фінансів, податкової та митної політики Данило Гетманцев у Телеграмі, передає Укрінформ.
«На 31.10.2022 року державний борг України в гривневому еквіваленті склав 3,771 трлн грн, в валютному – 103,1 млрд дол. За жовтень розмір державного боргу в гривні збільшився на 183,5 млрд грн, у валюті - на 5 млрд дол.», - йдеться в повідомленні.
Як пояснив Гетманцев, основна причина зростання держборгу у жовтні – зовнішні запозичення на фінансування дефіциту бюджету. Зокрема, за жовтень Україна отримала 2 млрд євро макрофінансової допомоги від ЄС, 550 млн євро – від ЄІБ, $1,3 млрд від МВФ, $0,5 млрд від Світового банку.
За 10 місяців з початку року державний борг збільшився на 41,1%, або на 1099 млрд грн (на 5,3%, або на $5,2 млрд, у валютному еквіваленті).
Співвідношення державного боргу до ВВП на кінець жовтня складало, за оцінками, 79,7% (за останнім урядовим прогнозом ВВП України на 2022 рік – 4,73 трлн грн).
Депутат зауважив, що на кінець поточного року боргове навантаження очікується на рівні 90% ВВП, наступного року - до 100% ВВП.
При цьому Гетманцев підкреслив, що 55% зовнішньої допомоги на фінансування бюджету надходить у вигляді довгострокових пільгових кредитів.
Як повідомлялося, в МВФ очікують скорочення ВВП України за підсумками року приблизно на 35%. В 2023 році прогнозується, що ВВП України відновить позитивне зростання та досягне рівня 3,5% (у порівнянні з очікуваними «мінус» 35% за підсумками нинішнього). МВФ спрогнозував базові показники економічної ситуації на нинішній і наступні роки за умови, що активність бойових дій зменшиться, а зовнішнє фінансування продовжить надходити в Україну, в тому числі впродовж 2024 року.