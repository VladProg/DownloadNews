Україна та Канада домовилися розширити Угоду про вільну торгівлю.

Як повідомляє кореспондент Укрінформу, участь у офіційній церемонії підписання у Торонто взяли прем’єр-міністри Канада й України Джастін Трюдо та Денис Шмигаль.
«Зокрема, було погоджено 18 глав, 9 з яких були абсолютно новими. Вони стосуються торгівлі послугами, фінансових та телекомунікаційних послуг, інвестицій, торгівлі та гендерної рівності, корінних народів, належної регуляторної політики, розроблення та адміністрування заходів малих та середніх підприємств», - заявив очільник українського уряду.
За його словами, очікується, що модернізована угода сприятиме збільшенню двосторонньої торгівлі та відкриє нові економічні можливості для підприємств.


Окрім цього Канада та Україна уклали Угоду про мобільність молоді, яка полегшить молодим людям з обох держав подорожі та працевлаштування.

Як повідомляв Укрінформ, Денис Шмигаль сьогодні перебуває із одноденним візитом у Канаді. Він вже провів перемовини із Джастіном Трюдо, міністром оборони Анітою Ананд, міністром закордонних справ Мелані Жолі та міністром фінансів Христею Фріланд.


Нагадаємо: Меморандум про взаєморозуміння між Кабінетом Міністрів України та урядом Канади стосовно молодіжних обмінів був підписаний восени 2010 року тодішнім прем'єр-міністром Канади Стівеном Гарпером під час його першого візиту до України. Документом пропонувалося запровадити спрощений режим для взаємних подорожей молоді обох країн з метою навчання і працевлаштування. Меморандум, однак, так і не набув повної законної сили і через кілька років його дія була офіційно припинена. Сьогодні дію цієї угоди було відновлено.


Як відомо, Угода про вільну торгівлю між Канадою та Україною набула чинності першого серпня 2017-го року й дозволила взаємно скасувати або знизити імпортні мита на більшість товарних позицій. Ще в час укладення оригінальної угоди було домовлено, що в майбутньому її буде розширено на сферу послуг та інвестицій.