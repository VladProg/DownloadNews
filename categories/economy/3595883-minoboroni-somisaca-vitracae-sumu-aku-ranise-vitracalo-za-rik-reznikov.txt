Міністр оборони Олексій Резніков заявив, що МОУ щомісяця витрачає суму, яку у попередні роки витрачало за рік.

Про це Міноборони повідомляє у Телеграмі, передає Укрінформ.
"Цей рік є екстремальним з точки зору потреб оборони. Міністерство оборони щомісяця витрачає суму, яку у попередні роки витрачало за рік. Своєчасне внесення змін до бюджету гарантує, що усі пріоритетні напрямки до кінця року будуть профінансовані у повному обсязі", - зазначив Резніков, коментуючи рішення Верховної Ради збільшити військові видатки загального фонду держбюджету на 386,86 млрд грн.
Зокрема, йдеться про грошове забезпечення військовослужбовців, контракти на постачання зброї та боєприпасів, інші потреби.
"Це важливий елемент стійкості нашої оборони. Дякую усім парламентарям, які проголосували і підтримали бюджет", - наголосив міністр.
Як повідомляв Укрінформ, 18 жовтня Верховна Рада збільшила видатки загального фонду державного бюджету на нинішній рік на 386,86 млрд грн за рахунок додаткових внутрішніх запозичень.