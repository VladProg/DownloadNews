В Україні за березень-вересень 2022 року інфляція становить 18,3%.

Як передає Укрінформ, про це повідомив голова Ради Національного банку Богдан Данилишин у Фейсбуці.
"Споживчі ціни у вересні 2022 р. зросли на 1,9% порівняно з серпнем. В річному вимірі інфляція прискорилась з 23,8% до 24,6%. В вересні 2021 р. була зафіксована інфляція у 1,2%. За 7 місяців війни (за березень-вересень) інфляція становила 18,3%", - йдеться в повідомленні.
За словами Данилишина, випереджаючими темпами зростали ціни на продукти харчування, паливо, транспортні послуги. Продукти харчування подорожчали на 21% (в річному вимірі +32%), автомобільне паливо та мастила – на 46% (в річному вимірі +66%), транспортні послуги – на 25% (в річному вимірі +31%). Серед продуктів харчування за час війни найбільше подорожчали хлібопродукти (+24%), риба (+34%), фрукти (+67%), цукор (+34%). Однак, ціни окремих товарів із-за надлишкового виробництва, логістичних обмежень та інших структурних чинників зростали значно повільніше середнього показника інфляції: яйця зросли в ціні лише на 4%, овочі - на 5%. Також, із-за адміністративного мораторію на підвищення вартості комунальних платежів майже не зростали в ціні послуги на утримання житла – лише на 4% за час війни.
Як повідомляв Укрінформ, за оцінками Національного банку, прогноз інфляції на кінець 2022 року може бути переглянутий у бік зниження та становити менше 30%.