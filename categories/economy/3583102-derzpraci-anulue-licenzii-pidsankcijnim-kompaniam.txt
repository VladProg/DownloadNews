Державна служба України з питань праці анулюватиме раніше видані нею ліцензії компаніям, щодо яких ухвалено рішення про запровадження санкцій.

Як передає Укрінформ, про це повідомляє пресслужба Міністерства економіки.
Зазначається, що відповідні повноваження Держслужби затверджені урядом на засіданні 30 вересня.
«Сьогоднішнім рішенням уряд розширив повноваження Держпраці, дозволивши анулювати дозволи та ліцензії з підстав, визначених Законом про санкції. Таким чином набір санкційних інструментів, який застосовуватиме Україна проти ворогів нашої держави, поповнився», - прокоментувала перший віцепрем’єр-міністр – міністр економіки Юлія Свириденко.
Як повідомлялось, уряд запропонував РНБО розглянути застосування санкції проти російської державної корпорації «росатом» та пов’язаних з нею понад 700 юридичних та фізичних осіб. Також відповідні пропозиції ухвалені стосовно фізичних та юридичних осіб, причетних до незаконного поширення освітніх стандартів російської федерації на тимчасово окупованих територіях України, проти колишнього президента України Віктора Януковича та його оточення, російських олігархів.
Фото: Shutterstock