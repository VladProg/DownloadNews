Національне агентство з питань виявлення, розшуку та управління активами, одержаними від корупційних та інших злочинів (АРМА) шукає управителя для арештованих активів Овруцького щебеневого заводу на Житомирщині.

Про це повідомляє пресслужба АРМА, передає Укрінформ.
«АРМА оголосило конкурсний відбір управителя для активів Овруцького щебеневого заводу, який знаходиться в Житомирській області. Потенційним учасникам конкурсу запропоновано управління корпоративними правами та майном підприємства», - йдеться в повідомленні.
Майбутнім управителям пропонуються активи у складі спецтехніки та вантажних автомобілей, виробничих конвеєрів, цехів, складів, свердловин, залізничної інфраструктури, офісних приміщень, багатоповерхових житлових будинків тощо.
Наголошується, що власником арештованого активу є білоруський орган місцевого самоврядування.
За інформацією правоохоронного органу, вартість арештованого майна становить понад 30 млн грн.
Як повідомлялося, Національне агентство з питань виявлення, розшуку та управління активами, одержаними від корупційних та інших злочинів (АРМА) шукає управителів для активів компаній «Пентопак» та «Атлантіс – ПАК Україна».