Торговельне судно, яке перевозило зерно, зазнало легких пошкоджень біля українських берегів. Ймовірно, воно натрапило на плавучу морську міну.

Про це повідомляє Reuters з посиланням на морських фахівців і джерело в українському уряді, передає Укрінформ.
Чотири морських і торгових джерела повідомили, що балкер Georgia S під прапором Ліберії, завантажений пшеницею, йшов з порту "Південний", коли в четвер зазнав пошкоджень у відкритому морі.
Джерело в українському уряді повідомило, що, ймовірно, судно підірвалося на плавучій морській міні.
Судно прямувало у румунський порт Констанца, згідно з даними MarineTraffic, яка займається відстеженням суден і морською аналітикою.
Після виходу Росії в липні з угоди, підтриманої ООН, яка гарантувала безпеку поставок українського зерна через Чорне море, Україна повідомляла, що Росія неодноразово атакувала українську портову інфраструктуру, а також встановлювала морські міни.
Як повідомляв Укрінформ, Чорноморським гуманітарним коридором пройшов 100-й корабель, наразі цим шляхом доставлено 3,7 млн тонн продовольства і товарів.
Президент України Володимир Зеленський повідомляв, що Україна створила альтернативний коридор у Чорному морі для експорту зерна, однак він потребує посилення протиповітряного захисту.