На ВП «Рівненська АЕС» успішно проведено інспекцію Міжнародного агентства з атомної енергії на наявність незаявлених ядерних матеріалів.

Як передає Укрінформ, про це повідомляє Державна інспекція ядерного регулювання України.
«З 10 по 13 квітня 2023 року на ВП «Рівненська АЕС» було успішно проведено інспекцію Міжнародного агентства з атомної енергії в рамках угоди між Україною та МАГАТЕ у зв'язку з Договором про нерозповсюдження ядерної зброї», – йдеться у повідомленні.
Зазначається, що перевірку здійснено інспекторами агентства за участю інспектора Держатомрегулювання.
«Мета інспекцій - перевірка відсутності незаявлених ядерних матеріалів. Зауважень від інспекторів МАГАТЕ не було», – додали в Держатомрегулюванні.
Як повідомлялося, у березні Міжнародне агентство з атомної енергії (МАГАТЕ) провело на ВП «Рівненська АЕС» перевірку на наявність незаявлених ядерних матеріалів.