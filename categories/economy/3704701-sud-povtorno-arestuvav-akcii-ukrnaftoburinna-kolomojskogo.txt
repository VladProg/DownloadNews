Суд знову арештував та передав до АРМА корпоративні права компанії «Укрнафтобуріння», яка частково раніше належала бізнесмену Ігорю Коломойському та його партнерам.

Як передає Укрінформ, про це Державне бюро розслідувань повідомляє у Телеграмі.
"ДБР послідовно займає позицію щодо повернення у державну власність незаконно приватизованого майна", - ідеться у повідомленні.
У квітні за матеріалами ДБР суд арештував корпоративні права чотирьох підприємств: ПрАТ "Укрнафтобуріння", ТОВ "Сахалінське", ТОВ "Сіріус-1", ТОВ "Іст Юроуп Петролеум". Права були передані в АРМА.
Але 3 травня районний суд Києва скасував раніше винесене ним рішення про арешт корпоративних прав ПрАТ "Укрнафтобуріння" за клопотанням адвоката компанії.
За принципової позиції ДБР та Офісу Генерального прокурора вже наступного дня, 4 травня, Печерський райсуд Києва повторно арештував та передав в управління АРМА вищезазначене підприємство.
"ДБР застерігає "зацікавлених" осіб від подібних рішень щодо решти заарештованих підприємств і обіцяє діяти так само швидко і принципово. Для Бюро державні інтереси завжди були найголовнішим пріоритетом діяльності", - наголосили в ДБР.
Як повідомляв Укрінформ, 11 квітня Печерський районний суд Києва передав корпоративні права на Укрнафтобуріння на баланс АРМА.
Фото: censor.net.ua