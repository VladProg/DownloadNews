Інспекція суден, які прямують «зерновим коридором», поновлюється після її другої блокади росією.

Як передає Укрінформ, про це у Твіттері заявив віцепрем’єр-міністр з відновлення – міністр розвитку громад, територій та інфраструктури Олександр Кубраков.
«Інспекція суден (у Босфорі - ред.) відновлюється, незважаючи на спроби рф зірвати угоду. З Туреччиною, ООН та іншими партнерами ми продовжуємо консультації щодо шляхів забезпечення повної реалізації зернової угоди відповідно до зобов’язань усіх сторін і процедур JCC (Спільного координаційного центру – ред.)», - написав він.
Як повідомив Олександр Кубраков за підсумками зустрічі з міністром оборони Туреччини Хулусі Акаром. за 17-18 квітня не було складено інспекційного плану та не проведено жодної інспекції в територіальних водах Туреччини.

Фото: Олександр Кубраков, Фейсбук
«18 квітня українська сторона запропонувала провести хоча б 2 інспекції вихідного та 2 інспекції вхідного флоту. Ця пропозиція була підтримана також турецькою стороною, але не була реалізована через позицію росії», - зазначив він у Фейсбуці.
Під час зустрічі сторони дійшли згоди щодо поновлення реєстрації та інспектування суден, що прибувають під завантаження українським збіжжям.
Кубраков додав, що незважаючи на те, що інспекції суден будуть поновлені, продовжуються робочі консультації з ООН та Туреччиною щодо шляхів забезпечення повноцінного виконання зернової угоди з дотримання зобов’язань всіх сторін та процедур Спільного координаційного центру.


Як повідомляв Укрінформ, 17 квітня 2023 року рф вдруге заблокувала проведення інспекцій суден у територіальних водах Туреччини, які прямують «зерновим коридором».