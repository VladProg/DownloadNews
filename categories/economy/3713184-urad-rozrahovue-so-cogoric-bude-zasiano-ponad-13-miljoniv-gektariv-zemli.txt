В уряді розраховують, що цьогоріч буде засіяно понад 13 млн га землі, що дозволить задовольнити внутрішню потребу ринку й залишає значний простір для експорту.

Про це Прем'єр-міністр Денис Шмигаль сказав на засіданні уряду, передає Укрінформ.
«Продовжуємо допомогу аграрному сектору. Попри всі труднощі, вже засіяно більше 10 мільйонів гектарів. Загалом очікуємо цьогоріч засіяти понад 13 мільйонів. Це повною мірою задовольняє внутрішню потребу нашого ринку й залишає значний простір для експорту та, відповідно, підтримки економіки», – сказав Шмигаль.
За його словами, ще один виклик і для аграріїв, і для всієї країни – це мінна небезпека. Тому розмінування визначене як один із ключових пріоритетів для відновлення на цей рік. Вже створено спеціальний відповідальний орган.
«Залучаємо кошти, техніку та технології, аби процес просувався швидше. Зараз вдалося обстежити вже 110 тис. гектарів і виявити більше 600 тис. вибухонебезпечних предметів. Розмінування, особливо у прифронтових регіонах, дозволяє проводити там посівну та повертати життя у громади», – додав прем'єр.
Як повідомляв Укрінформ, в Україні цього року може бути посіяно 285 тис. га ярої пшениці. Востаннє під час весняної посівної такі площі були засіяні 12 років тому.