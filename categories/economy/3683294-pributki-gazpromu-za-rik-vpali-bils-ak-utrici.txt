За підсумками 2022 року чистий прибуток російського монополіста "Газпром" становив 747,246 млрд рублів, що в 3,6 раза менше порівняно з 2021 роком (2,684 трлн рублів).

Як передає Укрінформ, про це повідомляє "Комерсант", який розглянув звітність компанії.
У свою чергу, виторг Газпрому в 2022 році досяг 7,979 трлн рублів, що приблизно на 25% більше за аналогічний показник 2021 року. Тоді виторг становив 6,39 трлн рублів.
За даними «Комерсанта», 2022 року видобуток газу в росії скоротився на 11,8% — до 672 млрд кубометрів. Це сталося на тлі скорочення постачання в Європу до історичних мінімумів.
Як повідомлялось, на початку вересня 2022 року Газпром повністю зупинив постачання газу до Європи трубопроводом «Північний потік - 1», пояснивши свої дії технічними неполадками. Крім того, влада рф раніше припинила постачання до деяких європейських країн, які відмовилися платити за газ у рублях на тлі російського вторгнення в Україну.
Наприкінці того ж місяця на ділянці систем газопроводів «Північний потік» у Балтійському морі сталися вибухи. В результаті було пошкоджено три з чотирьох ниток газопроводів.
Газпром продовжує постачати газ до Європи транзитною гілкою через Україну, а також «Турецьким потоком».