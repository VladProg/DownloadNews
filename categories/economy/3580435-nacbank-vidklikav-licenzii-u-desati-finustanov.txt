Національний банк України відкликав ліцензії у десяти фінансових установ, а шість з них виключив з Державного реєстру.

Як передає Укрінформ, про це повідомляє пресслужба НБУ.
Такі рішення Комітет з питань нагляду та регулювання діяльності ринків небанківських фінансових послуг ухвалив 26 вересня 2022 року.
У ТОВ “ФК “Незалежні фінанси” та ТОВ “Кредитні ініціативи” відкликано ліцензії на провадження діяльності з надання гарантій на підставі поданих товариствами заяв.
У ТОВ “ФК “Бі.Мані” відкликано ліцензії на надання послуг з фінансового лізингу, надання гарантій і надання послуг факторингу, а у ТОВ “ФК “Такт” – усі наявні ліцензії на провадження діяльності з надання фінансових послуг. Ліцензії відкликано на підставі поданих компаніями заяв.
Крім того, на підставі поданих заяв щодо відкликання ліцензій та документів стосовно виключення відомостей про фінансові установи з Держаного реєстру фінансових установ Національний банк відкликав усі наявні ліцензії та виключив відомості з Державного реєстру фінансових установ про: Херсонське регіональне управління держмолодьжитла, ТОВ “ФК “Приоритет”, ТОВ “ФК“Лайф Факторинг”, ТОВ “ФК“Дабл Профіт”, ТОВ “Глобал Кредит” та ПТ “Ломбард “Автоломбард - Експрес” Бесер Володимир та Бессер Інна Володимирівна”.
Як повідомляв Укрінформ, з 1 липня 2020 року Нацбанк став регулятором ринку небанківських фінансових послуг.