Ціни на нафту зростають у середу, 2 листопада, на даних Американського інституту нафти (API) про різке зниження запасів сировини в США.

Як передає Укрінформ, про це повідомляє enkorr.
Січневі ф'ючерси на Brent здорожчали на лондонській біржі ICE Futures на $1,08 (1,14%), до $95,73 за барель. За вівторок Brent подорожчала на $1,84 (2%), до $94,65 за барель.
Грудневі ф'ючерси на WTI піднялися в ціні на Нью-Йоркській товарній біржі (NYMEX) на $1,2 (1,36%), до $89,57 за барель. На час закриття попередніх торгів контракт здорожчав на $1,84 (2,1%), до $88,37 за барель.
Згідно з даними API, опублікованими у вівторок, запаси нафти в США за тиждень, що завершився 28 жовтня, знизилися на 6,53 млн барелів після підвищення на 4,52 млн барелів тижнем раніше. Міненерго США оприлюднить офіційні дані про запаси пізніше у середу.
Експерти, опитані S&P Global Commodity Insights, в середньому очікують на зниження запасів нафти минулого тижня на 1,6 млн барелів, бензину – на 1,9 млн барелів, дистилятів – на 1 млн барелів.
Підтримку котируванням також надає інформація The Wall Street Journal й Bloomberg про те, що Саудівська Аравія побоюється атак Ірану на об'єкти всередині країни, а також в Іраку. Це може призвести до перебоїв постачання нафти з регіону і зростання цін на нафту.