Рівень води у ставку-охолоджувачі Запорізької атомної електростанції є стабільним.

Як передає Укрінформ, про це НАЕК "Енергоатом" повідомляє у Телеграмі.
Попри підрив російськими військами греблі Каховської ГЕС, ситуація залишається стабільною та контрольованою, наголосили в Енергоатомі.
Станом на 08:00 26 червня фіксується незначне зниження рівня води у ставку-охолоджувачі. Наразі він становить 16,58 м. Цього достатньо для забезпечення потреб станції, запевнили в компанії.
Рівень води в каналі ТЕС, звідки за необхідності підживлюється ставок ЗАЕС, – на рівні 11,15 м.
Як зауважили в НАЕК, останнім часом рівень води в каналі суттєво не падає, його показники вже не залежать від Каховського водосховища.
В Енергоатомі також нагадали, що енергоблоки ЗАЕС не працюють з вересня 2022 року, тож відтоді активного випаровування води зі ставка-охолоджувача не відбувається.
Як повідомляв Укрінформ, Президент Володимир Зеленський заявив, що Росія розглядає сценарій влаштування терористичного акту на Запорізькій АЕС і все підготувала для цього.
Начальник Головного управління розвідки Міністерства оборони України Кирило Буданов повідомив, що російські війська розмістили техніку з вибухівкою біля 4 із 6 енергоблоків ЗАЕС.
Фото: Fredrik Dahl / IAEA