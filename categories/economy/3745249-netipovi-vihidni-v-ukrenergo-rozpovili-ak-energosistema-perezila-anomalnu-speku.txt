У суботу, 5 серпня, через аномальну спеку споживання електроенергії на 1,5% перевищило споживання у п'ятницю та було на 10,7% більшим, ніж у попередні вихідні. 6 серпня через негоду без світла були 306 населених пунктів в 11 областях.

Як передає Укрінформ, про це повідомляють НЕК "Укренерго" у Фейсбуці, а також Міністерство енергетики.
"У суботу, 5 серпня, найбільший максимум споживання був на 10,7% більшим, ніж у попередні вихідні. Для енергосистеми це потужність понад 5 теплових енергоблоків, які мали додатково включитися. Крім цього, максимум споживання був на 1,5% вищий, ніж у робочий день п’ятниці, що нетипово для вихідних. Причина – аномальна спека та активне використання кондиціонерів", - йдеться у повідомленні.
Зазначається, що 4 серпня вийшов з планового ремонту один атомний енергоблок, однак уже 5 серпня в ремонт пішов аналогічний за потужністю інший атомний енергоблок. "У серпні – найбільша кількість енергоблоків у ремонтах, тому можливості виробництва електроенергії обмежені, особливо у вечірні години", - наголошують в Укренерго.
За даними Міненерго, саном на ранок 7 серпня без електрики залишається 81 тисяча споживачів.
"Внаслідок грозового шторму, який пройшов країною, знеструмлені 306 населених пунктів у Волинській, Житомирській, Івано-Франківській, Київській, Кіровоградській, Львівській, Рівненській, Тернопільській, Хмельницькій, Чернівецькій, Чернігівській областях. Загалом залишається без світла 81 тис. споживачів. Більшість із них – на Тернопільщині та Волині", - йдеться у повідомленні міністерства.
Крім того, у неділю двічі вимикався трансформатор на одній із підстанцій НЕК "Укренерго" в Одеській області, через що двічі за добу знеструмлювалися 156 тисяч споживачів. Внаслідок технологічних порушень 6 серпня без світла залишалася частина споживачів у Запорізькій та Дніпропетровській областях.
Повідомляється, що через російські обстріли на Херсонщині знеструмлено 26 населених пунктів, на Сумщині – 7, на Чернігівщині – 6. Без електрики також залишається частина споживачів у Дніпропетровській, Донецькій, Харківській, Запорізькій областях. Водночас, за минулу добу енергетики заживили майже 10 тисяч споживачіви у прифронтових регіонах, переважно у Запорізькій та Харківській областях.
У Херсоні через підтоплення залишаються без світла 11,4 тисячі споживачів. Відновлювальні роботи сповільнені, зокрема, через постійні ворожі обстріли.
Як повідомляє Укренерго, в понеділок імпортується електроенергія зі Словаччини упродовж всієї доби з максимальною потужністю до 350 МВт, а також з Молдови - зокрема з 17:00 до 23:00 потужністю до 40 МВт.
Укренерго відновило частину обладнання на одній з підстанцій у північно-східному регіоні. Восени в цю підстанцію влучили дві ракети, суттєво пошкодивши її устаткування. Часткове відновлення обладнання підвищило надійність передачі електроенергії магістральними мережами, однак для повного відновлення необхідно більше часу.
Як повідомлялося, попри складну ситуацію для енергетики у серпні, НЕК «Укренерго» не планує застосовувати аварійні відключення для споживачів. Дефіцит електроенергії долатимуть за допомогою імпорту.