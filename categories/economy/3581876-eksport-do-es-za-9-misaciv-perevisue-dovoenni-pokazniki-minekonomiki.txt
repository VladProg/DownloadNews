Україна експортувала до країн Європейського Союзу за січень-вересень 2022 року на кілька відсотків більше, ніж за аналогічний період 2021 року.

Як передає Укрінформ, про це повідомляє пресслужба Мінекономіки.
«На сьогоднішній день торгівля між Україною і Європейським Союзом фактично відновилася. У серпні експорт в ЄС становив 90% рівня експорту, зафіксованого у серпні 2021 року. А за три квартали 2022 року ми експортували до ЄС, попри війну, навіть на кілька відсотків більше, ніж за І-ІІІ квартали 2021 року», - зазначив заступник міністра економіки - торговий представник України Тарас Качка.
У Мінекономіки зазначають, що торгівельній активності українських експортерів сприяла ціла низка кроків, здійснених країнами ЄС та урядом України. Зокрема, скасування квот та мит Європейським Союзом спростило експорт аграрної продукції. Надзвичайно сприяли пожвавленню торгівлі «лінії солідарності», започатковані Єврокомісією для України, та посилення спроможності митної інфраструктури.
За словами торгового представника, з 1 жовтня запрацює «митний безвіз», тобто набудуть чинності для України Конвенція про процедуру спільного транзиту та Конвенція про спрощення формальностей у торгівлі товарами. Що дозволить вантажам ще швидше проходити кордони між Україною та країнами ЄС.
Водночас, за словами Качки, у цілому рівень українського експорту, в порівнянні з довоєнним, скоротився майже вполовину.
«Якщо у січні-лютому Україна експортувала щомісячно на рівні 6 млрд доларів і більше, то зараз ми виходимо на рівень 3,4 млрд доларів – приблизно такий буде результат по вересню», - зазначив заступник міністра.
Найбільше скоротився експорт до держав Північної Африки та Азії. І зараз він відновлюється лише в контексті зернової ініціативи та відкриття портів. Також повністю припинена торгівля з російською федерацією та республікою білорусь.
Як повідомляв Укрінформ, Кабінет Міністрів ухвалив постанову про заборону експорту товарів з України до росії.