Всеукраїнська аграрна рада та ще 27 провідних аграрних асоціацій звернулися до влади Європейського Союзу із закликом не обмежувати вільний рух українського продовольства.

Як передає Укрінформ, про це повідомляє пресслужба ВАР.
Зазначається, що "Шляхи солідарності" мають працювати для запобігання голоду в бідних країнах Африки та Азії, а отже, і новій хвилі міграції до країн Європи.
В асоціації наголошують, що без повноцінної роботи цих шляхів експорту відбуватиметься подальше руйнування світових ланцюгів доданої вартості та постачання продукції, а це спричинить фінансові збитки як українським, так і іноземним виробникам.
Крім цього, запровадження обмежувальних торговельних заходів з боку країн ЄС суперечить багатьом міжнародним договорам, в тому числі правилам торгівлі СОТ, нормам ЄС про спільний ринок, угоді про Асоціацію між Україною та ЄС, а також підриває постулати запроваджених ЄС "Шляхів солідарності".
У ВАР підкреслюють, що ринки східних країн ЄС ніколи не були ключовими для українського зерна чи іншої аграрної продукції, з огляду на високий рівень сільськогосподарського виробництва в цих країнах. Тож обставини, що склалися на сьогодні, мають виключно ситуативний характер, спричинений війною росії та закриттям українських портів Чорного та Азовського морів.
Аграрії визнають, що під час війни обсяги експорту до країн ЄС - сусідів України значно збільшилися, і "це має певний вплив на їх ринок". При цьому у ВАР стверджують, що "левова частка продукції йде транзитом до інших країн, і в цьому є основна зацікавленість українського агросектору".
"Разом з тим важливою є послідовність і передбачуваність торговельної політики, адже до повномасштабного вторгнення Україна налагодила взаємовигідну співпрацю з країнами ЄС щодо торгівлі аграрною та харчовою продукцією. Раптова повна заборона імпорту негативно впливає на раніше налагоджені зв'язки, укладені контракти та ритмічні постачання окремих аграрних продуктів", - йдеться у заяві.
Українські аграрії закликають європейських колег до відкритого діалогу із залученням представників європейських інституцій для пошуку компромісних рішень, що не суперечитимуть правилам та нормам ЄС.
В асоціації зауважують, що будь-які спекуляції на темі запровадження заборони на транзит української агро-харчової продукції є неприпустимими, оскільки вона стосується не тільки економічного благополуччя європейських фермерів, а й виживання як українських аграріїв, так і споживачів української продукції по всьому світу.
Українські аграрії просять представників Європейської комісії посприяти зняттю жорстких обмежень щодо торгівлі між східними країнами ЄС та Україною, а також сприяти розвитку логістичної інфраструктури східних країн ЄС.
Як повідомляв Укрінформ, Угорщина та Польща 15 квітня 2023 року ввели тимчасову заборону на імпорт зерна та інших видів сільськогосподарської продукції з України. З 19 квітня 2023 року почне діяти заборона на імпорт української агропродукції до Словаччини. Водночас, Польща також призупинила транзит продукції українського АПК через свою територію, але планує відновити його з 21 квітня.
Угорщина та Словаччина транзит не зупиняли. Болгарія ввела тимчасово заборону на імпорт сільськогосподарської продукції з України 19 квітня 2023 року, але транзит не обмежувала.
У середу, 19 квітня, Єврокомісія заявила про план реалізувати заходи реагування на надмірне надходження української агропродукції до країн - членів Євросоюзу, відповідно до правил спільного ринку ЄС. Зокрема, йдеться про підтримку уражених фермерських господарств та застосування обмежувальних заходів щодо поставок на ринок ЄС українського зерна та інших продовольчих товарів.