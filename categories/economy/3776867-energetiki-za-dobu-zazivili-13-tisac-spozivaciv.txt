За добу 20 жовтня енергетики відновили постачання електроенергії майже 13 тис. споживачів, більшість із них – це абоненти в Донецькій області.

Як передає Укрінформ, про це повідомляє Міністерство енергетики.
"Окупанти продовжують тероризувати прифронтові та прикордонні з РФ території. Через постійні обстріли в місті Херсон знеструмлено 2,7 тис. споживачів. Також без світла залишається частина споживачів у Донецькій, Запорізькій, Сумській, Харківській, Херсонській, Чернігівській областях. Ремонтні бригади працюють там, де це дозволяє безпекова ситуація. Загалом за добу енергетики заживили майже 13 тисяч споживачів. Більшість із них – це абоненти в Донецькій області", - йдеться в повідомленні.
Окрім цього, у Херсоні через підтоплення залишаються знеструмленими 1,5 тис. споживачів. Енергетики працюють над відновленням електропостачання, але ремонтні роботи сповільнені через обстріли.
У Міненерго зазначають, що у Києві через повідомлення ДСНС про обрив проводу знеструмлювалися 9,7 тисячі споживачів. Наразі всіх заживлено. У Київській області внаслідок технологічних порушень знеструмлено 388 споживачів. Ведуться відновлювальні роботи.
У Чернігівській області дією захисту відключилася лінія 110 кВ, знеструмлювалися 7 населених пунктів. Всіх заживлено через резервні лінії, ведуться відновлювальні роботи. У Львівській області через несприятливі погодні умови знеструмлена лінія 110 кВ, споживачі не знеструмлювалися.
Як повідомлялося, за добу 19 жовтня енергетики відновили постачання електроенергії 16,5 тис. споживачів, які були знеструмлені через бойові дії.
Фото: Олександр Гіманов