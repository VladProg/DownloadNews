На кордоні зафіксовано черги з легкових автомобілів у напрямку виїзду до Польщі.

Про це йдеться в повідомленні ДПСУ, передає Укрінформ
Зокрема на перетин кордону очікують від 20 до 135 автівок, найбільше в «Устилузі». У «Шегинях», «Краківці» та «Устилузі» на в’їзд в Україну очікує від 20 до 55 легковиків.
Станом на 10.00 30 грудня пункти пропуску на кордоні з Польщею працюють в штатному режимі. За попередню добу пасажиро потік зменшився в обох напрямках.
Пасажирські автобуси очікують на виїзд до сусідньої країни майже у всіх пунктах пропуску. Значного накопичення немає, у чергах зупинилось від 3 до 11 автобусів, найбільше у «Раві-Руській». На в’їзд в Україну у пунктах пропуску «Шегині», «Краківець» та «Грушів» очікують від 6 до 14 автобусів.
ДПСУ рекомендує громадянам, які планують слідувати через Польщу транзитом, обирати для перетину кордону пункти пропуску в межах Закарпатської та Чернівецької областей, на яких не спостерігається значних накопичень легковиків.
У ДПСУ повідомили, що за добу 29 грудня західні кордони України з ЄС та Молдовою (у Чернівецькій області) перетнули 89 тисяч осіб та 19 тисяч транспортних засобів.
З України минулої доби вибули 44 тисячі осіб. 27 тисяч з них перетнули кордон з Польщею, решта прослідували до Словаччини, Угорщини, Румунії та Молдови.
До України за минулу добу прослідували 45 тисяч осіб, 41 тисяча з них – громадяни України.
Оформлено 77 вантажівок з гуманітарною допомогою.