Генеральний секретар ООН Антоніу Гутерреш привітав продовження "зернової угоди", наголосивши на необхідності усунення перешкод для експорту продуктів та добрив з рф.

Про це повідомляє Укрінформ із посиланням на Reuters.

"Вітаю згоду всіх сторін продовжити реалізацію Чорноморської зернової ініціативи для полегшення безпечного судноплавства під час експорту зерна, продуктів та добрив з України", - заявив Гутерреш.

Він додав, що ООН також "повністю віддана усуненню перешкод, що залишаються, для експорту продуктів та добрив з рф" - частина угоди, яку москва вважає критично важливою.

Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовились про продовження "зернової ініціативи" ще на 120 днів.
Від початку роботи зернової ініціативи 1 серпня по 17 листопада Україна експортувала понад 11 млн т агропродукції до 38 країн світу.