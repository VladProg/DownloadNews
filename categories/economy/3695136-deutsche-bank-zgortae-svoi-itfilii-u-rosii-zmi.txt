Deutsche Bank планує скоротити дві свої ІТ-філії в росії - у москві та санкт-петербурзі.

Про це повідомляє німецьке ділове видання Handelsblatt, передає Укрінформ.
За даними ЗМІ, зараз банк, очевидно, стоїть перед важливим рішенням, якого намагався уникнути торік. Експерти кажуть, що фінустанова стала більш незалежною від цих двох технологічних центрів і, очевидно, розглядає можливість закриття найближчим часом.
Обізнані з ситуацією стверджують, що співробітникам була надіслана пропозиція звільнитися з вихідною допомогою.
Окрім того, існує можливість переїхати за кордон, наприклад до Берліна. Ще минулого року банк запропонував усім російським ІТ-працівникам можливість добровільно перейти в нещодавно створений техцентр у Берліні або в інші ІТ-локації.
«Ми скорочуємо нашу діяльність у російському технологічному центрі та розширили можливості, доступні для наших співробітників», - заявила Handelsblatt прессекретар Deutsche Bank.
Від початку обох центрах працювало 1500 осіб. З них 700 зараз працюють за межами росії в Deutsche Bank, ще 300 змінили роботу.
Банк також істотно скоротив свої фінансові зобов'язання в росії минулого року. Валовий обсяг кредиту за рік скоротився на 42 відсотки до 806 мільйонів євро. У чистому вираженні він впав до 379 мільйонів євро.
Понад рік після початку росією війни в Україні деякі німецькі компанії все ще працюють в росії.