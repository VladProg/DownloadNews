Міністри оборони Данії, Швеції, Норвегії, Фінляндії та Ісландії інциденти з пошкодженням газогонів "Північний потік -1" та "Північний потік - 2" вважають "навмисними актами диверсії”.

Про це йдеться у спільній заяві міністрів п’яти скандинавських країн, оприлюдненій після проведення спільної відеоконференції, передає Укрінформ.
“Уся наявна наразі інформація вказує на навмисний акт диверсії поблизу кордонів Данії та Швеції. Не можна виключати, що це – безрозсудна атака на енергетичну інфраструктуру Європи та спроба дестабілізувати і без того напружену безпекову ситуацію”, - йдеться у спільній заяві.
Як зазначається, витоки газу з трубопроводів створюють ризики для цивільного морського руху та завдають значної шкоди навколишньому середовищу.
У заяві підкреслюється, що Фінляндія, Ісландія та Норвегія будь-якими можливими засобами готові підтримати Данію та Швецію в розслідуванні цих інцидентів.
Крім того, скандинавські країни рішуче налаштовані на підтримку України.
“Ми не визнаємо результатів незаконних референдумів чи анексій”, - констатували міністри п’яти країн північної Європи.
Як повідомляв Укрінформ, у вівторок з’явилися повідомлення ЗМІ про три витоки на газопроводах "Північний потік – 1" та "Північний потік – 2": два на першому та один – на другому. Незадовго до фіксації витоку газу мали місце підводні вибухи.
У ЄС заявили, що витоки на обох газогонах є результатом навмисних дій.
Фото: EPA