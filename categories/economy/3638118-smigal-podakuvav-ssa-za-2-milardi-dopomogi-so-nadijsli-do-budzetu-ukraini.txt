Прем'єр-міністр Денис Шмигаль висловив подяку Сполученим Штатам Америки за $2 мільярди грантової допомоги, що надійшли до державного бюджету України через трастовий фонд Світового банку.

Як передає Укрінформ, про це глава українського уряду написав у Твіттері.
"До державного бюджету України надійшли грантові кошти у розмірі $2 мільярди від США через трастфонд Світового банку. Кошти підуть на забезпечення соцвиплат і заробітних плат, оплату медичних послуг. Дякую президентові США Джозефу Байдену і народу США за підтримку України", - зазначив Шмигаль.
Як повідомляв Укрінформ, 20 грудня в Міністерстві фінансів України заявили про надходження до бюджету грантових коштів від США для забезпечення пенсійних виплат і заробітних плат працівникам цивільного захисту, а також на фінансування системи медгарантій. Зазначається, що це вже другий транш з гранту загальним розміром 4,5 млрд доларів.
Фото: КМУ