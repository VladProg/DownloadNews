Кабінет Міністрів схвалив проєкт закону щодо ратифікації міжурядової угоди з Молдовою про будівництво мосту через Дністер.

Про це Прем'єр-міністр Денис Шмигаль повідомив на засіданні уряду, передає Укрінформ.
«Схвалюємо проєкт закону щодо ратифікації міжурядової угоди з Молдовою про будівництво мосту через Дністер. Це ключовий елемент транспортного коридору Київ – Кишинів», - сказав Шмигаль.
За його словами, українські експортери матимуть зручний шлях до південно-східної Європи.
Раніше парламент Молдови схвалив будівництво мосту через Дністер, який з’єднуватиме молдовське село Косеуць та українське місто Ямпіль.
У 2021 році президенти України та Молдови обговорили питання будівництва нового транскордонного мосту через Дністер. Того ж року Державне агентство автомобільних доріг оголосило про закупівлю робіт з будівництва прикордонного мостового переходу через річку Дністер в районі населених пунктів Ямпіль - Косеуць.
Мостовий перехід через Дністер передбачає будівництво двох підходів: 1,6 км з українського та 5 км - з молдовського боку. Штучна споруда має забезпечити з'їзд на українську дорогу Т-02–02 Могилів-Подільський – Ямпіль – Бершадь – Умань та молдовську М-2.
Фото: newsmaker.md