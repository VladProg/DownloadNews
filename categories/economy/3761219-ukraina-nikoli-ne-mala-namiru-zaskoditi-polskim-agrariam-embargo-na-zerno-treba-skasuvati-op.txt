Україна ніколи не мала наміру зашкодити полякам і розраховує на виважене та обґрунтоване рішення Єврокомісії не поновлювати обмеження на українську агропродукцію після 15 вересня і закликає приєднатися до нього Польщу.

Становище польських аграріїв за пів року відсутності на ринку Польщі українських сільгоспвиробників не змінилося, зазначив заступник керівника Офісу Президента Ігор Жовква у Фейсбуці, передає Укрінформ.
Він нагадав, зокрема, що Україна рухається серед іншого і до економічної інтеграції в ЄС, адже частиною Угоди про асоціацію є положення про повну та всеохоплюючу зону вільної торгівлі між Україною та ЄС.
Проте, за словами заступника очільника ОП, деякі політики, представники Польщі створюють українцям перешкоди на цьому шляху, маючи намір ввести односторонні обмеження після зняття заборони на українську агропродукцію на рівні ЄС.
"Ми ніколи не мали наміру зашкодити польським аграріям. Більш того, за пів року, як Україна через заборони відсутня на польському ринку – їхнє становище не змінилося. Шукати причину треба не в українському імпорті", - підкреслив Жовква.
Він відзначив, що можливі односторонні обмеження з боку Польщі стануть порушенням Угоди про асоціацію, порушенням умов вільного ринку та базових принципів вільної торгівлі СОТ.
"Ми очікуємо виважене та обґрунтоване рішення Єврокомісії не поновлювати обмеження на українську агропродукцію після 15 вересня. І вкотре закликаємо Польщу підтримати цей розумний крок. Рішення, які будуть ухвалені, повинні засновуватися не на емоціях, політиці чи передвиборчих перегонах, а на фактах", - наголосив заступник керівника Офісу глави держави.
Він додав, що Україна залишається відкритою для конструктивного діалогу, зокрема в межах створеної Координаційної платформи.
"Але якщо право ЄС і принципи вільного ринку будуть порушені з боку Польщі, ми вміємо та будемо захищати власні інтереси стільки, скільки буде потрібно, усіма можливими юридичними інструментами, в тому числі в рамках СОТ", - заявив Жовква.
У той же час він підкреслив, що навіть в умовах війни економічна взаємовигідна співпраця наших двох держав продовжується. Так, посадовець зауважив, що понад 3 млн українців наразі проживають у Польщі, як зазначив Президент Дуда, "вони – не біженці, вони – гості Польщі".
Крім того, заступник керівника ОП розповів, що українці легально працюють та роблять колосальний внесок в економіку Польщі – від 0,5 до 2% приросту ВВП відбулося завдяки ним на польському ринку.
Також Жовква поінформував, що українці є власниками, співвласниками та акціонерами у понад 29 тис. польських компаній – більше ніж одна четверта усіх компаній з іноземним капіталом на території Польщі.
"Це, зокрема, є і частиною інтеграції України та українського народу в Європейський Союз. Адже ЄС – це не лише про політичну підтримку. Це також про єднання народів. І у такий спосіб, не змішуючи політику та економіку, ми маємо рухатися вперед", - акцентував заступник очільника Офісу глави держави.
Як повідомлялося, Рада міністрів Польщі на засіданні 12 вересня ухвалила постанову, в якій попередила Єврокомісію, що продовжить в односторонньому порядку ембарго на українське збіжжя після 15 вересня, якщо Брюссель не ухвалить відповідного рішення.
Фото: Ігор Жовква, Фейсбук