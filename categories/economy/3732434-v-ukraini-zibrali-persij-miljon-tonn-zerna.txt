Українські аграрії зібрали вже 1,024 млн т зернових та зернобобових культур на площі 308,2 тис. га.

Як передає Укрінформ, про це повідомляє пресслужба Міністерства аграрної політики та продовольства.
«Аграрії 12 областей розпочали збирання ранніх зернових та зернобобових культур. На площі 308,2 тис. га (3%) при врожайності 33,2 ц/га намолочено 1 млн 24 тис. т зерна», - йдеться в повідомленні.

Зокрема, ячменю на площі 235 тис. га (16%) при врожайності 34,3 ц/га намолочено 805,8 тис. т; пшениці на 51,4 тис. га (1%) при врожайності 33,5 ц/га намолочено 172 тис. т; гороху на 21,7 тис. га (15%) при врожайності 21,1 ц/га намолочено 45,8 тис. т.
За даними Мінагрополітики, лідерами на збиранні зернових є сільгосптоваровиробники Миколаївщини, які обмолотили 118 тис. га (19%), а найбільше намолотили на Одещині – 468,8 тис. т.
Крім того, сільгосптоваровиробники п’яти областей розпочали збирання озимого ріпаку. Насіння цієї культури обмолочено на площі 47,7 тис. га (3%), зібрано 86,2 тис. т при врожайності 18,1 ц/га.
Як повідомляв Укрінформ, на початку липня Українська зернова асоціація збільшила оцінку цьогорічного потенційного врожаю зернових та олійних культур в Україні на 1 млн т – до 69 млн т.