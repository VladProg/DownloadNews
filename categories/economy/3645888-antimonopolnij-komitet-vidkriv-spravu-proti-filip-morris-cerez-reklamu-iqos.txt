Антимонопольний комітет України розпочав справу проти ТОВ «Філіп Морріс Сейлз енд Дистриб’юшн» через поширення непідтвердженої інформації про те, що використання систем IQOS має менший ризик для здоров'я.

Як передає Укрінформ, про це повідомляє пресслужба АМКУ.
Зазначається, що справу розпочато за заявою споживача, який вживав тютюнові вироби для електричного нагрівання HEETS системи IQOS виробництва компанії Philip Morris International та помилково вважав, що ці продукти є більш безпечними для його здоров’я, ніж звичайні сигарети. Водночас, споживач не знайшов належних підтверджень правдивості цієї інформації.
ТОВ «Філіп Морріс Сейлз енд Дистриб’юшн» поширює на території України твердження про те, що повний перехід на IQOS становить менший ризик для здоров'я, ніж продовження куріння та про те, що IQOS виділяє на 95% менше шкідливих хімічних речовин порівняно з сигаретами. При цьому, компанія не надала комітету документів, які б підтвердили їх правдивість та точність.
Відповідно до закону «Про захист від недобросовісної конкуренції» такі дії компанії мають ознаки порушення у вигляді поширення інформації, що вводить в оману.
У комітеті додають, що за наявною в Міністерстві охорони здоров’я України інформацією, міжнародні дослідження свідчать, що будь-яка система нагрівання тютюну є небезпечною та не зменшує ризики від куріння.
Як повідомляв Укрінформ, у 2019 році АМКУ оштрафував ТОВ «Філіп Морріс Сейлз енд Дистриб’юшн» на 370 млн грн за результатми розгляду справи про порушення законодавства про захист економічної конкуренції чотирма найбільшими виробниками тютюнових виробів в Україні.