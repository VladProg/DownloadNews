Запуски росією по Одесі дронів-камікадзе не вплинули на відправлення суден з українською агропродукцією з морського порту.

Про це повідомив в ефірі національного телемарафону речник Одеської обласної військової адміністрації Сергій Братчук, передає кореспондент Укрінформу.
«Щодня мінімум 7-8 кораблів-балкерів виходять з наших портів… Ще є заявки, і їхня кількість після атак дронів не зменшилась. Я думаю, що світова спільнота прекрасно розуміє, що це агонія ворога. А після агонії, ви самі знаєте, що наступає», – зазначив Братчук.
Речник ОВА акцентував, що економіка регіону працює на оборону України, працює і «зернова ініціатива».
Як повідомляв Укрінформ, за даними Мінінфраструктури, напередодні, 25 вересня, в межах реалізації «зернової ініціативи» з портів «Одеса», «Чорноморськ» та «Південний»вийшло 7 суден із 146,2 тис. тонн агропродукції для країн Африки, Азії та Європи.
Загалом з моменту виходу першого судна з українським продовольством експортовано 4,85 млн тонн агропродукції.