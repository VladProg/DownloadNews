Україна прагне приєднатися до Організації економічного співробітництва та розвитку (ОЕСР) для обміну експертизою у питаннях повоєнного відновлення, реформ, формування державних політик.

Про це Прем’єр-міністр України Денис Шмигаль сказав під час засідання Ради ОЕСР, передає Укрінформ із посиланням на Урядовий портал.
«Україна прагне приєднатися до ОЕСР як провідного майданчика демократичних країн з ринковою економікою для обміну експертизою у питаннях повоєнного відновлення, реформ, формування державних політик», - зазначив Шмигаль.
За його словами, шлях до членства в цій організації та ЄС припав на складний період. Україна вдячна за прийняття позитивного рішення про надання статусу потенційного члена ОЕСР та початок переговорів у відповідь на запит.
Глава уряду також подякував за рішення про розробку програми ОЕСР для України. Це допоможе Україні отримати визнання дотримання стандартів ОЕСР в багатьох важливих галузях вже в найближчі роки.






Прем’єр-міністра України Денис Шмигаль виступив на засіданні Ради ОЕСР / Фото: КМУ






















Разом із тим для більш якісної підготовки внутрішніх політик і подальшого руху в ОЕСР надзвичайно важливо визначити пріоритетні напрями роботи. «Нам потрібен дороговказ — детальний план приєднання до ОЕСР, з переліком основних інструментів, заходів та строків виконання, на які б ми спиралися для виконання всіх вимог», - додав Прем’єр-міністр.
Шмигаль нагадав про те, що за вересень-жовтень спільно з ОЕСР було актуалізовано пропозиції щодо плану дій для поглиблення співробітництва, а також визначено перелік пріоритетних інструментів і органів ОЕСР для розширення існуючої співпраці органів виконавчої влади України з ОЕСР. Протягом жовтня-листопада наша країна взяла участь у близько 20 засіданнях робочих груп та комітетів ОЕСР.
Як повідомляв Укрінформ, Прем'єр-міністр України Денис Шмигаль разом із дружиною Президента Оленою Зеленською та представниками уряду перебуває у Франції з робочим візитом.
Глава уряду та генеральний секретар Організації економічного співробітництва та розвитку Матіас Корманн підписали угоду щодо привілеїв, імунітетів і пільг, наданих Організації та Офісу Організації в Україні. Це офіційно дає підґрунтя для запуску в Києві так званого «Офісу зв'язку» Організації економічного співробітництва та розвитку.