Представники Міжнародного агентства з атомної енергії (МАГАТЕ) провели перевірку на Чорнобильській атомній електростанції (ЧАЕС) та в Інституті ядерних досліджень.

Як передає Укрінформ, про це повідомила пресслужба Державної інспекції ядерного регулювання.
"З 21 по 22 вересня 2022 року в Інституті ядерних досліджень НАН України і ДСП «Чорнобильська АЕС» було успішно проведено інспекції Міжнародного агентства з атомної енергії в рамках Угоди між Україною та МАГАТЕ у зв'язку з Договором про нерозповсюдження ядерної зброї", - йдеться у повідомленні.
Крім того, в Інституті ядерних досліджень 22 вересня було проведено додатковий доступ інспекторів МАГАТЕ відповідно до Додаткового протоколу до Угоди.
За інформацією Держатомрегулювання, метою інспекцій була перевірка відсутності незаявленого ядерного матеріалу, інформації про конструкцію ядерної установки та незаявленої ядерної діяльності.
Як повідомлялося, у серпні Міжнародне агентство з атомної енергії (МАГАТЕ) провело інспекцію на Хмельницькій атомній електростанції.