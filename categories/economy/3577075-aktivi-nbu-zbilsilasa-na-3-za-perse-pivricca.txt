За підсумками першого півріччя 2022 року обсяг активів Національного банку збільшився на 3% та становив майже 1 417 млрд грн.

Як передає Укрінформ, про це повідомляє пресслужба НБУ за результатами проміжної скороченої консолідованої фінансової звітності за перше півріччя 2022 р.
У регуляторі зазначили, що опір повномасштабній збройній агресії росії проти України значно вплинув на структуру балансу Національного банку. Зокрема, внаслідок купівлі Національним банком військових ОВДП частка цінних паперів України в портфелі НБУ збільшилася з 23,5% (на початок року) до 39%.
Однак, зауважили в НБУ, у зв’язку зі зниженням обсягів золотовалютних резервів частка активів, що їх формують, зменшилася з майже 63% (на початок року) до 48% (зокрема через зменшення частки цінних паперів нерезидентів).
Кредитний портфель Національного банку станом на кінець першого півріччя зменшився на 9,7%, попри його тимчасове значне збільшення на початку війни.
Половину загального портфеля кредитів становить заборгованість за довгостроковими кредитами, за якими відбулося зменшення обсягу заборгованості більше ніж на чверть.
У частині зобов’язань Національного банку за перші шість місяців 2022 року значно зросли залишки коштів банків (на 40%), зокрема за рахунок зменшення обсягів депозитних сертифікатів (на 11%). Натомість обсяги зобов’язань перед Міжнародним валютним фондом зменшилися на 8,3%, що насамперед зумовлено плановим погашенням частини заборгованості перед Фондом у першому півріччі 2022-го.
Сума консолідованого прибутку Національного банку за перше півріччя цього року становила 69,7 млрд грн. Основну частину цього результату діяльності Національного банку становлять процентні доходи – понад 41 млрд грн, що в 1,7 раза більше, ніж у відповідному періоді минулого року. Це пов’язано як зі збільшенням обсягів процентних активів, так і зі зростанням процентних ставок.
В НБУ зазначили, що на загальний результат також значно вплинули результати переоцінки фінансових інструментів – на суму понад 42 млрд грн.
Водночас, зауважили в регуляторі, консолідований прибуток, відображений у фінансовій звітності Національного банку, – це не частина прибутку до розподілу, яка підлягає перерахуванню до Державного бюджету. Зобов’язання Нацбанку в частині прибутку до розподілу, яка підлягає перерахуванню до Державного бюджету, буде сформовано за підсумками всього 2022 року та оприлюднено навесні 2023-го.
Прогнозні очікування Національного банку щодо суми частини прибутку до розподілу за 2022 рік, яка підлягатиме перерахуванню до Державного бюджету у 2023 році, – 19,4 млрд грн.
У регуляторі зазначили, що остаточний обсяг частини прибутку до розподілу Національного банку, що підлягатиме перерахуванню Національним банком до Державного бюджету у 2023 році, залежатиме від фактичних макроекономічних показників у 2022 році та визначатиметься після підтвердження зовнішнім аудитом і затвердження Радою Національного банку річної фінансової звітності Національного банку за 2022 рік.
Як повідомлялося, у зв’язку зі збройною агресією рф проти України Національний банк 24 лютого 2022 року перерахував до Державного бюджету частину прибутку до розподілу в сумі 18,8 млрд грн до підтвердження зовнішнім аудитором та затвердження Радою Національного банку Консолідованої фінансової звітності за 2021 рік. Ця сума згодом була підтверджена зовнішнім аудитом та затверджена в складі фінансової звітності за 2021 рік.