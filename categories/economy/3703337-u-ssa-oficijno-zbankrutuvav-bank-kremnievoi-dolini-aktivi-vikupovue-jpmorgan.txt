Американські регулятори заблокували майно другого за розмірами банку в США First Republic Bank, який збанкротував, та продали більшу частину його активів JPMorgan Chase відповідно до угоди, оголошеної в понеділок.

Про це йдеться в повідомленні CNN Business, передає Укрінформ.
«Наш уряд запросив нас та інших учасників активізуватися, і ми це зробили», - зазначив у цьому зв’язку генеральний директор JPMorgan Chase Джеймі Даймон.
Він підкреслив, що угода про купівлю більшості активів First Republic Bank є хорошою новиною не лише для вкладників цього банку, але також для клієнтів JPMorgan Chase, оскільки вона потенційно має принести прибуток у майбутньому.
Згідно з угодою, оголошеною в понеділок, Федеральна корпорація страхування банківських внесків (FDIC) покриває 80% будь-яких збитків, понесених у портфелі житлових іпотечних кредитів First Republic, а також комерційних кредитів для сімей. Компенсації виплачуватимуться протягом наступних п’яти-семи років. JPMorgan Chase також не бере на себе корпоративний борг First Republic та отримає $50 мільярдів доларів від FDIC для завершення угоди.
Водночас JPMorgan Chase здійснить платіж у розмірі $10,6 мільярда на користь FDIC та поверне $25 мільярдів іншим банкам, які зробили внески на депозит First Republic у березні в якості рятувальної допомоги, узгодженої Мінфіном. Крім того, JPMorgan Chase анулює депозит у $5 мільярдів, який він також вклав у порятунок First Republic Bank.
Одноразовий прибуток JPMorgan від угоди становитиме $2,6 мільярда, однак він планує витратити близько двох мільярдів на реструктуризацію до кінця 2024 року.
Як повідомляв Укрінформ, на початку березня у США збанкрутував Silicon Valley Bank («Банк Кремнієвої долини») внаслідок відтоку депозитів та помилкових рішень керівництва.
Фото: Rick Friedman/Polaris