Поновлення Росією блокади шляхів у Чорному морі ставить під загрозу постачання української аграрної продукції, запасів якої у портах вистачило б, щоб забезпечити продовольством приблизно 6 мільйонів людей.

Про це сказав радник Президента України з питань економіки Олег Устенко в інтерв’ю американському журналу Newsweek, повідомляє пресслужба ОП.
За словами Устенка, поки Україна звертається до міжнародної спільноти із закликом вжити заходів, щоб не допустити збитків для української та світової економіки через блокаду, росіяни намагаються знищити наші порти на Чорному морі, а також руйнують портову інфраструктуру, де зберігається призначене для експорту збіжжя.
«У наших портах є зерно, яке повністю готове до експорту. Ідеться про величезні обсяги зерна, яких вистачить, щоб прогодувати щонайменше 6 мільйонів людей у всьому світі... Якщо ми не зможемо вивезти це зерно з наших портів, це означатиме, що країни, порівнянні за розміром із Данією, Фінляндією, Норвегією, не матимуть продовольства для свого населення», - пояснив він.
Устенко пояснив: коли росіяни напередодні знищили ракетами в одеському порту 60 тис. тонн зерна, вони фактично залишили без їжі 300 тис. людей.
«Якщо Україна не матиме змоги користуватися морськими портами та коридорами, це стане справжньою катастрофою для всього світу», – наголосив радник Президента.
Він зауважив: якщо зерно не вдасться експортувати, не буде місця для зберігання наступного врожаю, і економка України зазнає ще більших втрат.
Устенко підкреслив, що поки президент Туреччини Ердоган і генеральний секретар ООН Гутерреш сподіваються підштовхнути Путіна до поновлення зернової угоди, найбільш нужденні у світі перебувають на порозі катастрофи.
«Нашим зерном ми годуємо десь від 400 до 600 мільйонів людей по всьому світу. Надзвичайно важливо розблокувати наші порти й почати постачати наше зерно світові», – наголосив радник глави держави
На його переконання, Росія має намір загострити хитку продовольчу ситуацію в країнах Глобального Півдня, щоб спровокувати нову міграційну кризу в Європі та Північній Америці.
«Вони із задоволенням побачили б голод. Вони точно розуміють, що рівень імміграції, темпи імміграції будуть прискорюватися. Це та карта, яку вони хочуть розіграти», – акцентував Устенко. На його думку, росіяни нині розуміють, що нічого не виграють у війні проти України, тому починають діяти агресивніше й по-варварському.
Водночас він не виключив, що вихід із зернової угоди може погіршити відносини Росії з країнами Африки, Близького Сходу та Південної Америки, деякі з яких досі вагалися, чи приєднуватися до засудження повномасштабного вторгнення в Україну та до санкційного тиску на РФ.
«Зрештою вони починають розуміти, що насправді винна Росія. Ніхто інший не несе за це відповідальності. Росіяни почали цю війну, росіяни знищують наш урожай, росіяни роблять усе можливе, щоб наше зерно й наша їжа не постачалися у світ», – резюмував радник Президента України.
Як повідомляв Укрінформ, Росія 17 липня оголосила про припинення угоди з Туреччиною та ООН щодо Чорноморської зернової ініціативи.
Угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини й Росії. Дія угоди кілька разів продовжувалася.