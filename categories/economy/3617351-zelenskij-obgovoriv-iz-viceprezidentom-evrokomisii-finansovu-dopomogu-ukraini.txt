Президент Володимир Зеленський обговорив з виконавчим віцепрезидентом Європейської комісії Валдісом Домбровскісом питання фінансової підтримки України, а також щодо відбудови країни.

Про це глава держави повідомив в Інстаграмі, передає Укрінформ.
“Під час зустрічі з виконавчим віцепрезидентом Європейської комісії Валдісом Домбровскісом обговорили питання невідкладної фінансової підтримки України до кінця цього року та узгодження планів на 2023 рік”, - зазначив Президент.

Відео: Офіс Президента України
За його словами, на зустрічі йшлося про План швидкого відновлення житла й об’єктів соціальної інфраструктури (Fast Recovery Plan) і залучення Єврокомісії до запуску Фонду відбудови України, зокрема шляхом відпрацювання механізму використання заморожених російських активів на території ЄС.
“Дякую за важливі кроки фінансової підтримки України з боку ЄС!” - зазначив Зеленський.
Як поінформували у пресслужбі ОП, Президент повідомив віцепрезидента Єврокомісії про наслідки ракетних ударів росії по українській енергетичній інфраструктурі та цивільних об’єктах, а також про заходи, яких вживає держава для швидкого відновлення всіх систем життєзабезпечення громадян.
Співрозмовники зосередилися на питаннях невідкладної фінансової підтримки України до кінця поточного року та узгодженні планів на 2023 рік. Особливу увагу було приділено макрофінансовій допомозі Європейського Союзу, додатковим інструментам для залучення ресурсів та координаційній ролі Брюсселя у фінансовій підтримці України, зокрема з боку МВФ.
Зеленський подякував за представлення Єврокомісією нової масштабної програми фінансової допомоги на 2023 рік в обсязі 18 млрд євро і висловив очікування, що перший транш Україна зможе отримати вже в січні.

Зі свого боку Домбровскіс запевнив, що ЄС продовжить надавати підтримку Україні, тиснути на рф й робити все, щоб допомогти українцям перемогти в цій війні.
Окрему увагу учасники зустрічі приділили ефективності санкційної політики Євросоюзу, зокрема в енергетичній, видобувній та банківській сферах, а також блокуванні російських пропагандистських ЗМІ.
Президент наголосив також на важливості визнання Євросоюзом росії державою-терористом.
Окремо він зупинився на досягнутих результатах на шляху імплементації рекомендацій ЄС та інтеграції української економіки у внутрішній ринок Євросоюзу. Він подякував за рішення про лібералізацію торгівлі між Україною та ЄС до червня 2023 року й висловив сподівання на перетворення тимчасової лібералізації торгівлі на повну й постійну.
Крім того, було відзначено важливість продовження лібералізації автотранспортних перевезень, реалізації пілотного проєкту з інтеграції до внутрішнього ринку ЄС у сфері роумінгу та укладення угоди щодо «промислового безвізу».
Глава держави також поінформував про запуск в Одесі гуманітарної програми «Зерно з України» і висловив сподівання на участь керівництва Європейської комісії в цьому заході.
Як повідомлялося, виконавчий віцепрезидент Єврокомісії Валдіс Домбровскіс у п’ятницю перебуває з візитом в Україні.
Фото: ОП