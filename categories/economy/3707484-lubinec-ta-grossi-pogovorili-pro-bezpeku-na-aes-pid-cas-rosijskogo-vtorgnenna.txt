Уповноважений Верховної Ради з прав людини Дмитро Лубінець обговорив з генеральним директором Міжнародного агентства з атомної енергії Рафаелем Маріано Гроссі важливі безпекові питання, пов’язані з роботою АЕС під час збройної агресії росії.

Як передає Укрінформ, про це він написав у Телеграмі.
«З генеральним директором МАГАТЕ Рафаелем Гроссі обговорили низку важливих безпекових питань, пов’язаних з роботою атомних електростанцій під час збройної агресії рф, яка веде прицільні обстріли енергетичних об’єктів України. Зокрема, під час двосторонньої зустрічі підняли тему безпеки співробітників Енергоатому, депортації працівників та їхніх сімей, а також глобальне питання ядерної безпеки світу», - написав Лубінець.
Омбудсмен подякував Гроссі за те, що попри погрози російських військових та обстріли, він не лише створив місію на ЗАЕС, а очолив її, неодноразово відвідавши атомну електростанцію на тимчасово захопленій території.
«Вважаю, що це має бути прикладом для всіх «стурбованих», не просто на словах підтримувати Україну, а реальними й ефективними діями вирішувати такі складні проблеми», - підкреслив Лубінець.
Крім того, додав він, МАГАТЕ розширило свою присутність в Україні, щоб допомогти запобігти ядерній аварії під час військового вторгнення рф.
«Також виступив з ініціативою, щоб МАГАТЕ спільно з Офісом омбудсмена зробили спеціальну доповідь щодо питань дотримання прав співробітників МАГАТЕ та їхніх родин, депортації та безпеки в цілому. Своєю чергою Гроссі подякував за ідею та сказав, що опрацює це питання. Домовилися про подальше обговорення ідеї під час наступної поїздки Гроссі до України», - повідомив Лубінець.
Як повідомляв Укрінформ, 6 травня гендиректор МАГАТЕ Рафаель Маріано Гроссі заявив, що експерти Міжнародного агентства з атомної енергії, присутні на Запорізькій АЕС, отримали інформацію про те, що з Енергодара, де проживає більшість персоналу станції, розпочалася евакуація мешканців.