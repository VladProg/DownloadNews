Останній врожай гороху в Україні був удвічі меншим за довоєнний 2021 рік і становив 270 тис. т - це найнижчий показник за останні 10 років.

Як передає Укрінформ, про це повідомляє пресслужба Міністерства аграрної політики та продовольства України.
"Через повномасштабну війну Україна втратила значні площі посіву гороху, що призвело до чималих втрат урожаю цієї агрокультури. Йдеться про регіони, які були лідерами-виробниками гороху: Миколаївщину, Херсонщину, Запоріжжя, Донеччину, Харківщину. Останній врожай цієї культури в Україні був удвічі меншим за довоєнний 2021-ий рік і становив лише 270 тис. тонн. Загалом це найнижчий показник за останні 10 років", - йдеться у повідомленні.
Зазначається, що у 2021 році у Запорізькій області було зібрано 63,5 тис. т гороху, а у 2022 році цей показник був нульовим. Те ж саме стосується і Херсонщини та Донеччини, у яких у довоєнний рік було зібрано 16,9 тис. т та 22,4 тис. т відповідно, тоді як минулого року жодного врожаю у цих регіонах зібрано не було.
Водночас значно зменшилося виробництво гороху через бойові дії на Миколаївщині: замість 22,4 тис. т, як це було у 2021-му, торік там зібрали 14,9 тис. т. У Харківській області урожай цієї агрокультури зменшився на 9 тис. т – до 10,9 тис. т.
У міністерстві додають, що Україні варто збільшувати площі посіву гороху з подальшою його переробкою та створенням доданої вартості, у зв'язку з розвитком цієї культури у світі.
До 2019 року основним імпортером українського гороху була Індія. Ця країна імпортувала в різні роки від 385 тис. тонн до 149 тис. тонн. Однак після 2019 року Індія через низькі внутрішні ціни на зернобобові культури встановила низку обмежувальних дій і станом на 2022 рік вийшла на повне самозабезпечення.
Наразі активно обговорюється можливість експорту українського гороху до КНР. У минулому місяці між Мінагрополітики, представниками компетентного органу Китаю General Administration of Customs of the People's Republic of China (GACC), Держпродспоживслужби та посольства України в КНР відбулися відповідні перемовини.
Як повідомляв Укрінформ, станом на початок травня всіма категоріями українських господарств вже посіяно 2,32 млн га зернових та зернобобових культур. Зокрема, вже посіяно 128,6 тис. га гороху - це на 100 тис. га менше, ніж у 2021 році.