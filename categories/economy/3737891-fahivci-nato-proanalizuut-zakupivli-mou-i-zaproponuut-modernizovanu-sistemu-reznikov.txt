Україна домовилась зі штаб-квартирою НАТО про започаткування програми Procurement Review з метою аналізу ресурсного забезпечення та закупівель озброєння і військової техніки тощо.

Про це повідомив міністр оборони Олексій Резніков на пресконференції у Медіацентрі Україна – Укрінформ.
Резніков звернув увагу на те, що МОУ напряму взаємодіє з Агентством НАТО з технічного обслуговування і постачання (NSPA), представники Міноборони беруть участь у відповідних тренінгах, «щоб наші аналоги працювали за їхніми моделями, за їхніми стандартами і стали по суті системою їх мережі».
«У межах програми Procurement Review натовські фахівці протягом 9-10 місяців здійснять аналіз ресурсного забезпечення та закупівель озброєння і військової техніки, допомоги, навчання людей і запропонують, можливо, покращену модернізовану систему», - зазначив він.
Міністр уточнив, що сьогодні у МОУ розглядають Державну антикорупційну програму саме під таким кутом руху в НАТО, що забезпечує прозорість, підзвітність, запобігання корупційним ризикам.
Як повідомлялося, 4 березня Кабінет Міністрів затвердив Державну антикорупційну програму на 2023–2025 роки. Це документ, що визначає систему конкретних антикорупційних заходів, спрямованих на виконання Антикорупційної стратегії.