Експортно-кредитне агентство Італії SACE готове виділити 1 млрд євро на підтримку торговельно-фінансових операцій в Україні.

Про це Прем’єр-міністр Денис Шмигаль сказав під час спільної з головою Ради міністрів Італійської Республіки Джорджею Мелоні заяви для преси у Римі, повідомляє кореспондент Укрінформу.
"На додачу до лінії 500 млн євро агентство готове, за нашими даними, виділити ще 1 млрд євро, щоб підтримати торговельно-фінансові операції, зокрема у сфері охорони здоров'я та інфраструктури", - зазначив Шмигаль.
Також, за його словами, італійська фінансова установа розвитку SIMEST підтримає інвестиції італійських компаній у відновлення України через інструменти експортних кредитів, пільгове кредитування і прямі інвестиції.
Як повідомляв Укрінформ, Шмигаль прибув до Італії у середу, 26 квітня. У Римі він бере участь у двосторонній конференції з питань відновлення України.
Фото: Telegram / Денис Шмигаль