Біля причалів №6, 8 та 9 морського торговельного порту «Південний» докери завантажують у трюми трьох балкерів близько 43 тисяч тонн насіння та шроту соняшнику.

Як передає Укрінформ, про це повідомляє пресслужба порту у Фейсбуці.
«Біля 6-го причалу портовики завантажують соняшникове насіння на судно GLOBAL AGLAIA, буде експортовано 17 885 тонн. Біля 9-го причалу пришвартовано QUEEN SARA, на борт якого заявлено завантаження 7 300 тонн насіння соняшнику», - йдеться у повідомленні.
Зазначається, що біля 8-го причалу завантажують на борт балкера OMICRON CREST 17 800 тонн шроту соняшнику (подрібненого знежиреного насіння соняшника, що є відходами виробництва соняшникової олії).

Загалом із порту буде відправлено днями близько 43 тисяч тонн експортної агропродукції.
«Підприємство максимально ефективно організовує всі операції та готове обробляти більше вантажів, оскільки експорт українського зерна має глобальне та національне значення. Сьогодні особливо цінним є кожне успішно завантажене судно», - підсумували в пресслужбі морської гавані.
Як повідомлялося, 13 жовтня з портів «Чорноморськ», «Одеса» та «Південний» вийшли в рейси шість суден із 154 тисячами тонн української агропродукції.
За даними Мінінфраструктури, з моменту виходу першого судна з українським продовольством вже експортовано 7,38 мільйона тонн агропродукції.
Загалом з українських портів вийшло 331 судно з агропродукцією до країн Азії, Європи та Африки.