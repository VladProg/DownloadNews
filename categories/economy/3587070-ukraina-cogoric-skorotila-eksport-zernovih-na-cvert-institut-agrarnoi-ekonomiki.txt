Україна в січні-серпні 2022 року експортувала понад 20 млн т зернових, що на 25% менше, ніж за аналогічний період минулого року.

Як передає Укрінформ, про це розповів заступник директора Національного наукового центру «Інститут аграрної економіки», академік НААН Микола Пугачов, повідомляє пресслужба інституту.
"За січень-серпень 2022 року експорт вітчизняних зернових зменшився проти минулорічних показників за відповідний період на 25 % і склав 20,2 млн т. При цьому вартісні обсяги поставок знизились на 18% – до 5217 млн дол. США", - йдеться в повідомленні.
За вісім місяців 2022 року за кордон було продано 4,1 млн т пшениці (1,2 млрд дол. США), кукурудзи – 15,1 млн т (3,8 млрд дол. США), ячменю – 0,8 млн т (0,2 млрд дол. США).
Найбільшими покупцями українського зерна у січні-серпні 2022 року, як і раніше, були країни Азії, Євросоюзу та Африки.
Лідируючу позицію у рейтингу основних імпортерів вітчизняних зернових утримує Китай, частка якого у загальному експорті за цей період склала 14,4% вартісних обсягів поставок. Пугачов зазначив, що Китай закупив українського зерна на 749 млн дол. США.
Частка Румунії у загальному експорті українських зернових у січні-серпні цього року становила 13,9% вартісних обсягів поставок, Туреччини - 9,6 %, Єгипту - 7,7%, Іспанії - 7%, Польщі - 6,8%, Нідерландів - 4,3%, Ірану - 3,1% та Угорщини - 3%.
Пугачов відмітив, що сукупно ці країни приносять майже 70 % доходів від всього експорту продукції даної групи.
Як повідомляв Укрінформ, за даними Державної митної служби, у січні-серпні 2022 року Україна експортувала агропродовольчу продукцію на суму 13557 млн дол. США, що на 10% (на 1579 млн дол. США) менше, ніж за аналогічний період торік.