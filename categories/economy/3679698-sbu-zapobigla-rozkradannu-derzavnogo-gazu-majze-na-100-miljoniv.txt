Служба безпеки України спільно з Бюро економічної безпеки викрила масштабну схему привласнення промислових обсягів природного газу, який належить ТОВ "Оператор газотранспортної системи України".

Як передає Укрінформ, про це повідомляє СБУ.
"До організації оборудки причетний менеджмент приватної компанії, яка займається продажем блакитного палива. Ділки здійснили незаконний відбір газу у державного монополіста внаслідок використання підроблених документів", - ідеться у повідомленні.
У результаті слідчо-оперативних дій правоохоронці заблокували реалізацію злочинної схеми.
За матеріалами СБУ суд арештував майже млн 3,5 кубометра газу, який комерсанти викрали у держави. Загальна вартість арештованої сировини ставить майже 100 млн грн.
За даними слідства, ділки налагодили незаконний механізм відбору газу для подальшого продажу третім особам.
Для здійснення оборудки її організатори подали Оператору ГТС підроблені банківські гарантії виконання зобов’язання на загальну суму 195 млн грн, що дало змогу закачати природний газ в газосховища без фактичного розрахунку за сировину.
У межах кримінального провадження за ч. 5 ст. 191 Кримінального кодексу України (привласнення, розтрата майна або заволодіння ним шляхом зловживання службовим становищем) триває розслідування для встановлення всіх обставин злочину і притягнення винних до відповідальності.
Як повідомляв Укрінформ, у березні у Києві правоохоронці завершили розслідування стосовно керівника субпідрядної організації, що є одним із підозрюваних у справі про розкрадання 36 мільйонів гривень на будівництві Подільського мосту, обвинувальний акт стосовно фігуранта скерований до суду.