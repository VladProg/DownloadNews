Розкішну яхту народного депутата від забороненої партії “Опозиційна платформа - За життя” Віктора Медведчука, яку цього року арештували в Хорватії, пустять з молотка, а отримані кошти передадуть Україні.

Як повідомляє кореспондент Укрінформу, про це пише The Guardian.
Зазначається, що ціна 92,5-метрової супер яхти “Royal Romance” - близько 200 млн дол США. “Ця операція стане першим подібним продажем на користь народу України з часу запровадження Західними урядами санкцій на статки сотень олігархів після російського вторгнення в Україну в лютому”, - йдеться у матеріалі.
The Guardian додає, що яхту в Хорватії вже оглянули офіційні представники України та агенти ФБР.
Як повідомлялося, 21 вересня в результаті обміну з російського полону повернулися понад 200 українських захисників, а також 10 іноземців, які воювали на боці Збройних сил України. Натомість російська сторона отримала підозрюваного в державній зраді Віктора Медведчука та 55 військових рф.
Раніше Медведчуку оголошено підозру за ч.1 ст.111 (Державна зрада), ч.1 ст.258-3 (Сприяння терористичній організації) та ч.1 ст.438 (Розграбування національних цінностей) Кримінального кодексу України.
Медведчук фігурує у кримінальних справах щодо видобутку нафти і газу в Чорному морі та сприяння діяльності терористичної організації через поставки вугілля з тимчасово окупованих територій сходу України.