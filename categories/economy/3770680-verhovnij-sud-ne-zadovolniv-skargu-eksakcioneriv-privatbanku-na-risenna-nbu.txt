Верховний Суд підтвердив законність закриття провадження у справі щодо оскарження рішення НБУ про визначення пов'язаних з ПриватБанком осіб.

Як передає Укрінформ, про це повідомляє пресслужба НБУ.
"Верховний Суд 4 жовтня 2023 року залишив без задоволення касаційну скаргу кіпрської компанії Triantal Investments Ltd на постанову Шостого апеляційного адміністративного суду від 13 грудня 2021 року. Цією постановою було закрито провадження у справі за позовом компанії Triantal Investments Ltd. до Національного банку про визнання протиправним та скасування в цілому рішення Національного банку від 13 грудня 2016 року № 105 про визначення пов’язаних з ПриватБанком осіб", - йдеться в повідомленні.
Компанія Triantal Investments Ltd до націоналізації ПриватБанку була власником 16,7362% акцій банку.
"Національний банк вітає рішення Верховного Суду. Воно є остаточним та оскарженню не підлягає. Верховний Суд підтвердив законність постанови апеляційної інстанції від 13 грудня 2021 року, якою провадження у справі було закрите, посилаючись на позицію Великої Палати Верховного Суду у справі № 826/20221/16 за позовом кількох пов’язаних з ПриватБанком осіб до НБУ", – зазначив начальник управління претензійно-позовної роботи Юридичного департаменту Національного банку Віктор Григорчук.
За словами Григорчука, позиція Великої Палати Верховного Суду полягає в тому, що рішення Національного банку про визначення пов’язаних із банком осіб не може бути оскаржене в суді жодної юрисдикції. Отже, Верховний Суд поставив крапку в довготривалому і складному судовому процесі, в якому ексакціонер ПриватБанку оскаржував одне із ключових рішень Національного банку, яке стало основою для здійсненої процедури bail-in.
Як повідомлялось, ПриватБанк був націоналізований у грудні 2016 року; 18 квітня 2019 року Окружний адміністративний суд Києва визнав незаконною націоналізацію ПриватБанку. НБУ, Мінфін і ПриватБанк подали апеляцію на це рішення.