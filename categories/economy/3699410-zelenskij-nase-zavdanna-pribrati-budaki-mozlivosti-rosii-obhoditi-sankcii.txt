На сьогодні ключове завдання України та усіх, хто прагне швидшого завершення війни, посилювати санкційний тиск на росію, а також прибрати будь-які можливості країни-агресори обходити ці санкції.

Про це Президент України Володимир Зеленський сказав у своєму відеозверненні, передає Укрінформ.

Відео: ОП
«Наші санкційні пакети детально опрацьовуються, і зокрема – щодо синхронізації з партнерами. Це одне з ключових наших спільних завдань – абсолютно усіх, хто прагне швидшого завершення війни, швидшої нашої перемоги. Завдання – прибрати будь-які можливості росії обходити санкції. Кожна російська схема, яка дозволяє обійти санкції, додає часу цій війні, додає можливостей агресору», - зазначив Зеленський.
Глава держави уточнив, що вже набули чинності три нових санкційних рішення щодо тих, хто вкладається в російську агресію і підтримує її. Передусім це черговий пакет санкцій проти російського ВПК – підприємств, які забезпечують армію-терориста. До списків додано 322 компанії: виробники зброї, комплектуючих і подібного.
Інших два санкційні списки – це фізичні та юридичні особи, які допомагають обходити санкції проти росії, тримають майно воєнних злочинців та задіяні у знищенні свободи як на території самої російської федерації, так і на нашій землі.
«Відповідно, що жорсткіше санкційний режим проти росії, що більше обмежень проти держави-терориста та всіх пов’язаних з нею осіб, проти всієї російської економіки війни – то швидше буде і завершення агресії. І я дякую всім у світі, хто розуміє це», - резюмував Зеленський.
Як повідомлялось, Польща, Литва, Латвія та Естонія вийшли з ініціативою передбачити в 11-му пакеті санкцій ЄС проти росії відключення Газпромбанку від міжнародної міжбанківської системи передачі інформації та здійснення платежів SWIFT або принаймні заморозити його активи.