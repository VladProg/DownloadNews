Національний банк з 5 грудня увів в обіг пам`ятну медаль «Київщина. Міста-героїв: Буча, Гостомель, Ірпінь» тиражем у 100 тис. штук.

Як передає Укрінформ, про це повідомляє пресслужба НБУ.
Пам`ятна медаль присвячена стійкості, витримці та героїзму громадян і вшануванню пам’яті загиблих. Після російського вторгнення 24 лютого 2022 року Ірпінь, Гостомель, Буча та інші населені пункти в передмісті Києва стали зоною інтенсивних боїв. Колони бронетехніки і повітряний десант російської армії з метою оточити Київ захопили населені пункти столичного регіону, де завдали значних руйнувань житла, інфраструктури та вчинили масові воєнні злочини проти цивільного населення.
2 квітня 2022 року завдяки спільним діям, професіоналізму, героїзму усіх складових сил оборони та допомозі місцевого населення Київщина була звільнена від російських загарбників.
На аверсі медалі розміщено: угорі малий Державний Герб України, праворуч від якого написи 2022/Україна. У центрі на дзеркальному тлі – стилізовану композицію, сформовану з мап міст Київщини - Гостомеля, Бучі, Ірпеня, які в поєднанні нагадують форму серця. Угорі праворуч від композиції – ворожий десантник з простріленим парашутом. Угорі композиції – легендарний літак «Мрія». У центрі – дзеркальна сльоза. Унизу ліворуч – стилізована квітка як символ відродження життя. Ліворуч від центральної композиції – стилізовані вікна будинків, праворуч – кулі, що летять, унизу напис: Київщина/міста героїв та логотип Банкнотно-монетного двору Національного банку України.
Композицію аверсу доповнюють зображення, що символізують рани як свідчення фізичних і моральних страждань, завданих українцям окупантами: дзеркальна (ліворуч над вікнами), «зашита» рана (праворуч над кулями), рана «зашита» елементом національної вишивки (ліворуч під вікнами); унизу праворуч – елемент національної вишивки, що символізує загоєння ран та відновлення.

На реверсі медалі на дзеркальному тлі зображено дівчинку на гойдалці, у якої під час «польоту» розривається стрічка для волосся, що символізує перерване життя; унизу праворуч – відбитки брудних чобіт ворога, який вторгся в мирне життя українців; ліворуч – птах як символ продовження життя (біля дівчинки); стилізоване місто (угорі); ліс; прострілена «ріка життя» (унизу).

Художник – Марина Куц.