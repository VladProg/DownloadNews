Фонд гарантування вкладів фізичних осіб виставляє на продаж активи 9 банків на суму 5,49 млрд грн.

Як передає Укрінформ, про це повідомляє пресслужба Фонду гарантування.
"Протягом поточного тижня (2 – 6 жовтня 2023 року) запланований продаж активів 9 банків, що ліквідуються Фондом гарантування вкладів. Початкова ціна реалізації усіх лотів становить 5 499,4 млн грн", - йдеться в повідомленні.
Зазначається, що з них на суму 5 102,9 млн грн виставлено на продаж права вимоги за кредитами, і на суму 389,5 млн грн – об’єкти нерухомого майна, земельні ділянки та інші основні засоби. Крім того, дебіторська заборгованість перед банками виставлена на продаж за 2,6 млн грн, а цінні папери за 4,4 млн грн.
Як повідомляв Укрінформ, Фонд гарантування вкладів фізичних осіб запустив «пілотний проєкт», відтепер пули кредитів суб’єктів господарювання, які перебувають на балансі банків, що ліквідуються, формуватимуться за новим галузевим підходом.