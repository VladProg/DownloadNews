Верховна Рада ухвалила у другому читанні та в цілому урядовий Проєкт Закону про державні резерви (№9079).

Як передає Укрінформ, про це повідомила перший віцепрем’єр-міністр – міністр економіки Юлія Свириденко у Фейсбуці.
"Сьогодні Парламент підтримав закон щодо трансформації держматрезерву (реєстр. №9079), розроблений Міністерством економіки України. На жаль, за останні 30 років у цій сфері назбиралося чимало проблем. Серед основних — відсутність необхідних запасів, прострочена продукція, неефективне управління запасами", - повідомила Свириденко.
Вона зазначила, що ухвалений закон докорінно змінює підходи до формування державного матеріального резерву. Основні зміни - закупівля матеріальних цінностей Держматрезерву відбуватиметься виключно на електронних аукціонах, запроваджується обов'язкове страхування матеріальних цінностей державного резерву, що зберігаються та резервуються в Україні, посилюється контроль за державними резервами, створюється інститут резервування, розмежовується поняття державний матеріальний резерв і мобілізаційний резерв та впроваджуються механізми, які забезпечують своєчасне оновлення матеріальних цінностей в резервах.
Свириденко зазначила, що ухвалений закон — важливий крок на шляху реформування державного резерву. Це дозволить позбутися старих радянських підходів і натомість запровадити нові принципи, які відповідатимуть сучасним викликам, які стоять перед Україною. Вперше за 30 років Держматрезерв має шанс стати сучасним, оперативним гарантом нашої безпеки у часи криз, а не радянським рудиментом із шлейфом скандалів.
Як повідомляв Укрінформ, у лютому 2023 року уряд підтримав законопроєкт «Про державні резерви», яким пропонується створити державний матеріальний і окремо мобілізаційний резерв для ефективного забезпечення України необхідними ресурсами в умовах війни.