За добу 27 листопада енергетики відновили електропостачання майже 300 тис. споживачів, які були знеструмлені через негоду.

Про це Прем'єр-міністр Денис Шмигаль сказав на засіданні уряду, передає Укрінформ.
"Окрема вдячність енергетикам і комунальникам. Навіть під час негоди вони ремонтують мережі й за добу повернули світло в домівки майже 300 тисяч українських родин", - сказав Шмигаль.

Джерело: Офіційний телеграм-канал Прем‘єр-міністра України
Він зазначив, що 8 місяців активної ремонтної кампанії дають свої результати, адже після останньої масованої дронової атаки та під час стихійного лиха відсутні планові вимкнення споживачів. За даними Міністерства енергетики, ситуація залишається контрольованою.
Водночас, влада готується до всіх можливих сценаріїв. "У плановому порядку розгортаємо пункти незламності. Зараз їх близько 12 тис., ще 1,5 тис. будуть відкриті в разі потреби",- наголосив Шмигаль.
Як повідомлялося, станом на ранок 28 листопада через негоду залишаються знеструмленими 599 населених пунктів. Над відновленням живлення працюють 210 бригад енергетиків.