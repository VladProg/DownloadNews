Станом на 27 березня порти «Чорноморськ» та «Південний» відправили три судна з продовольством для країн Азії. Серед них балкер Аsl Ileana з 54,6 тис. т пшениці для Бангладеш.

Про це повідомляє Укрінформ із посиланням на Міністерство розвитку громад, територій та інфраструктури у Фейсбуці.

Зазначається, що з 1 серпня з портів Великої Одеси вийшли 848 суден, які експортували 25,9 млн т українського продовольства до країн Азії, Європи та Африки. Наразі в портах на 19 суден вантажать 680 тис. т агропродукції. Коридором рухаються три судна під завантаження.
У міністерстві уточнили, що ситуація з інспекціями в територіальних водах Туреччини стабільно важка: на добу відбувається в середньому 6 інспекцій як на вхід до портів, так і на вихід (половина від затвердженого плану), на інспекцію в черзі очікують 94 судна.
Як повідомлялось, станом на 27 березня судно Negmar Cicek, яке у рамках Grain from Ukraine перевозить 30 тис. т пшениці для жителів Республіки Ємен, знаходиться біля входу в Босфор.