Навіть в умовах воєнних дій, у будь-якій ситуації, банк повинен залишатися гарантом, для цього все має працювати.

Таку думку під час дискусії в Укрінформі на тему: «Добросовісний бізнес: пошук “WIN-WIN” формули у банківській сфері» висловила професорка кафедри цивільного права юридичного факультету КНУ ім. Т. Шевченка Олена Кохановська.
“Ми чуємо від наших американських колег вимогу поважати вкладників, поважати саме ті кошти, які вони довіряють банкам. Друга вимога - це стабільність банку. Навіть в умовах воєнних дій, у будь-якій ситуації, банк повинен залишатися гарантом, для цього все має працювати”, - сказала Кохановська.
На її переконання, для цього перш за все потрібно вдосконалити законодавство і виходити з інтересів основних гравців у цих питаннях - самих вкладників.
“Тут треба виходити на процедури робочих груп, які узагальнять те, що сказано, врахують це і почнуть працювати не тільки на законодавство, а й на практику”, - підкреслила вона.
Також вона додала, що Україна повинна дуже активно, судячи з європейської практики, долучити суд.
“У нас єдиний підхід - людина одразу може звертатися до суду, щоб вирішувати фінансові питання. Якщо суд не спроможний вирішувати ці питання, то про що далі можна вести мову”, - зауважила професор.
Як повідомляв Укрінформ, платоспроможні банки за січень - вересень 2023 року отримали 109,9 млрд грн чистого прибутку.