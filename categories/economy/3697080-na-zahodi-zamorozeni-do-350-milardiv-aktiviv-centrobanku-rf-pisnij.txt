На Заході заморожені до $350 мільярдів активів центробанку росії.

Як передає Укрінформ, про це в інтерв’ю Голосу Америки заявив голова Національного банку України Андрій Пишний.
«Треба уважно читати статистику. Там усе видно і є. А ще, ви знаєте, треба слухати уважно і дивитися на обличчя голови центрального банку рф набіуліної, як вона нервує, розуміючи, що санкції Сполучених Штатів і Європи, якими були заблоковані активи Фонду національного добробуту росії, який, по суті був гаманцем, шляхом якого фінансувалася ця війна, що ці блокуючі санкції вкупі з тим, що вже було задіяно, а десятий пакет санкцій Європейського Союзу потужний, і чергова хвиля санкційного тиску, яку запровадили Сполучені Штати, так само дуже потужна, працюють, і вона розуміє, що вже в наступному півріччі вона повинна вдатися до покриття бюджетного дефіциту рф шляхом друку грошей. Це запускає спіраль. Ця спіраль приведе росію до економічно-фінансового краху, а політичний режим путіна - до банкрутства», ​- сказав він.
За словами Пишного, нині на Заході заморожені активи центробанку рф - до 350 млрд доларів США.
«Загалом звучить сума від трьохсот до трьохсот п'ятдесяти мільярдів заблокованих коштів центрального банку. Я б до цього ще додавав заблоковані активи російських олігархів, які є прямими співучасниками цієї війни і тими бенефіціарами путінського режиму, і тими, хто його підтримує і продовжує далі фінансувати. Відтак вони повинні понести відповідну відповідальність, у тому числі матеріальну», - зазначив голова Національного банку України.
Як повідомляв Укрінформ, міністри закордонних справ країн Групи семи (G7) у понеділок під час другого дня зустрічі в японському місті Каруідзава домовилися посилити контроль за дотриманням санкцій проти рф та краще реагувати на постачання зброї третіми країнами до росії.
Фото: Фейсбук Андрія Пишного