В уряді розглядають різні варіанти перегляду тарифу на електроенергію для населення і фінальне рішення може бути ухвалене не раніше, ніж після закінчення цього опалювального сезону.

Як передає Укрінформ, про це сказав голова НКРЕКП Костянтин Ущаповський, повідомляє пресслужба Національної комісії, що здійснює державне регулювання у сферах енергетики та комунальних послуг (НКРЕКП).
"Наразі в уряді разом з Міненерго, НКРЕКП та Мінсоцполітики працюють одразу декілька робочих груп, які розглядають різні варіанти перегляду тарифу. Одна з них передбачає модифікацію чинної системи субсидій, інша – різні тарифи в залежності від обсягів споживання. Фінальне рішення щодо тарифів для населення ухвалюватиме уряд. І це відбудеться не раніше, ніж за місяць-два, вже після закінчення цього опалювального сезону", - йдеться в повідомленні.
Ущаповський звернув увагу на те, що при будь-яких рішеннях, які будуть стосуватися коригування тарифу, в першу чергу, будуть враховуватися інтереси малозахищених верств населення, щоб їх це торкнулося найменше.
"Головне тут – забезпечити відкритість та прозорість процесу перегляду тарифів на електроенергію та врахувати потреби тих споживачів, які постраждали від наслідків війни найбільше, які не мають змоги платити по високому тарифу. Війна нас змінила, ми вже готові платити за електроенергію за справедливою ціною. І зараз дуже важливо, щоб зробити цю ціну дійсно справедливою", - зауважив Ущаповський.
Він наголосив на тому, що попри значні втрати в енергетичному секторі Україна успішно пройшла цю складну зиму, але потрібно починати готуватися до нового опалювального сезону.
«Уже зараз потрібно готуватись до наступного опалювального сезону і відновлювати знищене. І нам треба думати, як діяти далі, за які кошти відновлювати. Адже війна триває. Окрім міжнародної допомоги, основним джерелом коштів для цього мають стати кошти, закладені в тариф на електроенергію для населення, який не переглядався ще з 2017 року», - додав Ущаповський.
Як повідомлялося, понад 10 ГВт основних встановлених потужностей наразі недоступні українській енергосистемі й знаходяться під контролем ворога. Крім того, росіяни з жовтня 2022 року здійснили десятки ракетних та дронових атак на об’єкти магістральних мереж Укренерго, завдавши масштабних і складних пошкоджень. Відновлення функціонала цих об’єктів все ще потребує значних ресурсів та часу.