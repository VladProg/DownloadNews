На ринку в Україні на сьогодні достатньо пального, проте для мінімізації всіх воєнних ризиків його потрібно збільшити до двох місяців.

Про це Укрінформу повідомив заступник міністра енергетики Микола Колісник.
«На ринку в операторів мереж запасу пального дійсно наразі в об'ємі до 30 днів, чого повністю достатньо для стабільної роботи ринку. Тобто, палива достатньо, але Міненерго пропонує запровадити європейський механізм, щоб ця достатність була постійною», – зауважив Колісник.
За його словами, законопроєкт №9024, який внесений до Верховної Ради, покликаний мінімізувати всі ризики нестабільної ситуації на ринку, та недопустити дефіциту, який був минулого року.
Європейським регламентом передбачено, що мінімальний запас повинен бути сформований за принципом двох базисів: або 90 днів імпорту або 61 день внутрішнього споживання.
Законопроєктом передбачається, що створення такого запасу здійснюватиметься протягом 8 років. На сьогодні ж ця стартова вимога прирівнюється приблизно тим обсягам, які є в середньому в учасників на ринку.
«Тобто, ми просто узаконим існуючу ситуацію і учасники ринку будуть зобов’язані створити такі умови не лише коли їм економічно це вигідно, чи коли складається певна ситуації, а постійно будуть тримати такий рівень», – підкреслив заступник міністра.
Колісник додав, що на сьогодні більшість операторів сформували запаси, готуючись до непередбачених наслідків санкцій щодо заборони палива російського походження в ЄС та аграрного сезону. Тобто, вони у ринковий спосіб сформували певні запаси, але важливо, щоб «ці запаси були гарантовані».
«Мінімальні запаси - це інструмент, що дозволяє мінімізувати власне якісь не ринкові коливання, дефіцити, перекоси загальноринкового характеру. Той запас, який на сьогодні створено суб'єктами ринку, він є достатнім для нормальної стабільної роботи», – наголосив Колісник.
Як повідомлялося у ЗМІ, запаси нафтопродуктів в Україні знаходяться на критично низькому рівні. Якщо в країну не постачатимуть пальне, поточних запасів вистачить ненадовго.