Україна з понеділка, 17 квітня, може розпочати експорт електроенергії до Словаччини в обсязі 200 МВт щогодини.

Як передає Укрінформ, про це національна енергетична компанія "Укренерго" повідомляє у Фейсбуці.
Відповідний аукціон з розподілу пропускної спроможності міждержавних перетинів у напрямку Словаччини був проведений 15 квітня на дату постачання 17 квітня.
На аукціоні було розподілено 100% доступної пропускної спроможності у цьому напрямку серед чотирьох учасників.
В Укренерго зазначили, що експорт електроенергії відновився з 11 квітня і наразі триває у Польщу та Молдову і здійснюється виключно за умови першочергового забезпечення українських споживачів.
"Нагадаємо, дозволена ENTSO-E максимальна пропускна спроможність для експорту електроенергії у Європу наразі складає 400 МВт. Укренерго спільно з європейськими колегами працює над можливістю збільшення цього обсягу", - наголосили в компанії.
Як повідомлялося, Україна почала експортувати електроенергію до Європи наприкінці червня 2022 року. У жовтні експорт було припинено через російські обстріли енергетичної інфраструктури.
Згодом ситуація стабілізувалася, після чого сторони розпочали обговорення питання відновлення постачання електроенергії в Європу.
7 квітня міністр енергетики Герман Галущенко підписав розпорядчий документ, який дозволяє розпочати процес відновлення експорту електроенергії в умовах профіциту генеруючої потужності.