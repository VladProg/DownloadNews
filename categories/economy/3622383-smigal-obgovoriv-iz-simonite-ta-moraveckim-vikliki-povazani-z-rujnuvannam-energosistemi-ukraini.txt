Прем’єр -міністри України, Польщі та Литви обговорили виклики, пов'язані з руйнуванням росією енергетичної інфраструктури України.

Про це Прем'єр-міністр Денис Шмигаль сказав під час підписання угоди в рамках Люблінського трикутника, яке відбулося у суботу, 26 листопада, в Києві, повідомляє кореспондент Укрінформу.
"Обговорили виклики, пов’язані з російською терористичною діяльністю в частині знищення нашої інфраструктури і всіма викликами, з якими ми стикаємося протягом цього опалювального сезону. ...Проговорили питання постачання в Україну генераторів і всього необхідного обладнання для того, щоб пережити зиму ", - сказав Шмигаль.
Окрім цього, як повідомив Прем'єр-міністр, сторони обговорили необхідність розвитку і переваги від впровадження ініціативи Grain from Ukraine, яка сьогодні також буде представлена на міжнародному форумі, організованому президентом України, питання військової, фінансової, гуманітарної допомоги.
За словами Шмигаля, було визначено декілька пріоритетних завдань, серед яких перше і беззаперечне — це перемога України у війні, відновлення її територіальної цілісності в міжнародно визнаних кордонах.
"Ми отримали запевнення від наших друзів і колег про те, що вони будуть з нами до самої перемоги, без зупинки", - сказав Шмигаль.
Як повідомляв Укрінформ, Прем’єр-міністри України, Польщі та Литви підписали спільну заяву глав урядів щодо активізації процесу переговорів по вступу України в НАТО, посилення допомоги Україні та про підтримку початку переговорів про вступ України в ЄС. Підписання заяви відбулося в суботу, 26 листопада, в Києві, за результатами зустрічі в рамках Люблінського трикутника.