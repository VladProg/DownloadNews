Верховна Рада ухвалила закон, який відновлює акцизний податок на пальне в Україні.

Відповідний законопроєкт (№7668-д) ухвалено в другому читанні, повідомив у Телеграмі голова Комітету ВР з питань фінансів, податкової та митної політики Данило Гетманцев, передає Укрінформ.
«Сьогодні український парламент прийняв законопроєкт №7668-д у другому читанні та в цілому, яким передбачені ставки акцизного податку на пальне», - повідомив народний депутат.
За його словами, метою закону є створення у період дії воєнного стану умов для належного забезпечення функціонування економіки, а також належного наповнення дохідної частини бюджету за рахунок податкових платежів.
Гетманцев уточнив, що ставка акцизу на бензин, дизель, паливо моторне альтернативне, біодизель встановлена на рівні 100 євро за 1000 літрів, скраплений газ, бутан, ізобутан – 52 євро за 1000 літрів.
Крім того, законодавець запроваджує нульову ставку акцизного податку на дистиляти та біодизель для Міністерства оборони України.
Як повідомляв Укрінформ, 18 березня набрав чинності закон, яким тимчасово скасовано акциз на пальне та знижено ставку ПДВ з 20% до 7% на період дії воєнного стану. Вже 30 серпня Верховна Рада ухвалила за основу законопроєкт №7668-д, який відновлює акцизний податок на пальне в Україні.
На думку представників Міністерства економіки, повернення акцизу на пальне має надважливе значення для наповнення державного дорожнього фонду та прискорення відновлення пошкодженої окупантами інфраструктури.