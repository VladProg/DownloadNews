Залізничний прикордонний перехід між Україною та Молдовою - Серпневе-1 — Басарабяска дозволить пришвидшити та здешевити транспортування вантажів до України з портів Рені, Галац, Джурджулешти й у зворотному напрямку.

Про це повідомив заступник директора департаменту комерційної роботи АТ «Укрзалізниця» Валерій Ткачов, передає Укрінформ з посиланням на пресслужбу УЗ.
Зазначається, що 25 березня 2023 року Укрзалізниця почала перевозити вантажі між Україною та Молдовою відновленою дільницею Березине — Басарабяска, тут відкритий третій прикордонний перехід між країнами — Серпневе-1 — Басарабяска.
«Термін доставки експортних вантажів до портів Молдови та Румунії, а також українського Рені, за нашими підрахунками, скоротиться на 4-6 діб. При цьому вартість транспортування експортних вантажів зменшиться на 10-35 доларів на 1 тонні залежно від вантажу та маршруту. А, наприклад, економія при транспортуванні імпортного пального та нафтопродуктів до України з вищезазначених портів становитиме 18-44 доларів на 1 тонні», - зазначив він.
Наразі це найкоротший маршрут до портів Рені, Галац, Джурджулешти, завдяки якому Укрзалізниця зможе збільшити обсяги експортних і транзитних перевезень. За попередніми підрахунками, дільниця дозволить перевозити додатково від 4 до 10 млн тонн вантажів на рік.
Як повідомлялось, раніше між Україною та Молдовою діяло два прикордонні залізничні переходи: Сокиряни – Окниця та Могилів-Подільский – Велчинець. Відкриття третього прикордонного переходу Басарабяска – Серпневе-1 стало можливим завдяки підписанню відповідного акту між Міністерством внутрішніх справ, Митною службою Республіки Молдова та Державною прикордонною й Державною митною службою України.