Фонд гарантування вкладів фізичних осіб виставляє на продаж ТРЦ «Магелан» у столиці; торги призначені на 12 квітня.

Як передає Укрінформ, про це повідомляє пресслужба Фонду гарантування.
"12 квітня в системі Prozorro.Продажі відбудеться аукціон з продажу активів АТ «МР Банк», який ліквідується Фондом гарантування вкладів. До складу лоту включено права вимоги за кредитними договорами, дебіторська заборгованість та об’єкти нерухомості, у тому числі – торговельно-розважальний центр «Магелан» у столиці", - йдеться в повідомленні.
Зазначається, що одним лотом на продаж виставлено Торговельно-розважальний центр "Магелан" у Києві, площею понад 28,5 тис. кв. метрів. Будівля ТРЦ розміщується у пішій доступності до станції метро «Теремки» та на перетині ключових транспортних магістралей.
Також до лоту входять права вимоги за двома кредитними договорами, що укладені з юридичною особою, та дебіторська заборгованість.
У забезпечення за кредитними договорами оформлено технологічне обладнання, зокрема для переробки молока, права вимоги на отримання виручки/товарів та фінансова порука. А також майновий комплекс площею 13 тис. кв. м у с. Крупець Хмельницької області.
Початкова ціна реалізації лоту – 790,95 млн грн.
Як повідомлялося, Фонд гарантування вкладів фізичних осіб забезпечив перерахування до спеціального фонду держбюджету коштів в еквіваленті 17 млрд грн з рахунків Промінвестбанку та Міжнародного резервного банку (колишній Сбербанк росії).