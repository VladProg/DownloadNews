Вищий антикорупційний суд (ВАКС) зменшив розмір застави колишньому голові правління Нафтогазу Андрію Коболєву з 229 мільйонів гривень до 107 млн грн.

Про це у Фейсбуці поінформувала пресслужба юридичної компанії «Міллер», передає Укрінформ.
«Сьогодні відбулося чергове засідання, в межах якого суд частково задовольнив клопотання сторони захисту щодо зміни запобіжного заходу з застави на особисте зобов’язання. Суд зменшив розмір застави - з 229 млн грн до 107 млн грн, які вже було сплачено», - зазначили юристи.
У компанії «Міллер» поінформували, що, окрім того, Коболєв отримав можливість вільно пересуватися всією Україною.
«До розгляду справи (щодо зміни запобіжного заходу – ред.) його переміщення були обмежені Києвом та областю. Також знято вимогу використання електронного браслета», - розповіли у пресслужбі.
Зазначається, що серед обмежень, які лишаються - заборона на виїзд за кордон, здача паспорта, прибуття на вимогу детектива/прокурора/слідчого чи суду в межах провадження та утримання від спілкування з членами Наглядової ради та дотичними до справи працівниками Нафтогазу.
Як повідомлялося, ексочільнику НАК «Нафтогаз України» Андрію Коболєву 19 січня оголосили підозру. За версією слідства, він у незаконний спосіб забезпечив собі виплату премій на понад 229 млн грн.
Відносно Коболєва діяв запобіжний захід у вигляді застави розміром 229 млн грн і зобов’язання носити електронний браслет.
14 квітня НАБУ і САП завершили розслідування стосовно Коболєва після того, як слідчий суддя ВАКС відмовився продовжити слідство у цій справі.