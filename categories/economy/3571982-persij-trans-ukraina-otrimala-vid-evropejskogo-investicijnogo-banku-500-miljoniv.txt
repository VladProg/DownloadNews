Україна отримала 500 мільйонів євро першого траншу від Європейського інвестиційного банку із пакету допомоги в розмірі 1,59 мільярда євро.

Як передає Укрінформ, про це повідомив Прем'єр-міністр Денис Шмигаль у Твіттері.
"Сьогодні Україна отримала від ЄІБ перший транш у розмірі €500 млн з пакету допомоги в €1,59 млрд", - написав Шмигаль.
Шмигаль також подякував директору Європейського інвестиційного банку Вернеру Хоєру та Єврокомісії за допомогу Україні.
Він додав, що транш спрямують на відбудову інфраструктури, підтримку економіки та нагальні потреби населення.
Як повідомлялося, Рада директорів Європейського інвестиційного банку 25 липня затвердила додаткову фінансову підтримку для України у розмірі 1,59 млрд євро, аби допомогти Україні відремонтувати найнеобхіднішу пошкоджену інфраструктуру та відновити критично важливі проєкти, спрямовані на задоволення нагальних потреб українців.