Прозорі процеси відбудови, рівні правила для інвесторів – базові умови для прискореного економічного зростання України. Саме тому наша держава прагне здобути членство в Робочій групі ОЕСР щодо боротьби з хабарництвом у міжнародних ділових операціях.

Як передає Укрінформ із посиланням на Офіс Президента, про це заявив керівник ОП Андрій Єрмак на заході «Співпраця з ОЕСР та нові горизонти для українського антикорупційного порядку денного: відповідальність юридичних осіб».
«Попереду – надзвичайно важка боротьба. Та ми обов’язково виженемо війська окупанта з нашої землі. Після цього нам доведеться відновлювати зруйноване. Щоб побудувати успішну Україну, необхідно продовжувати рішучо й системно викорінювати корупцію. Відкриті й прозорі процеси відбудови, рівні, чесні та комфортні правила для інвесторів – це базові умови для успіху», – сказав він під час виступу.
Успіхом у цьому контексті очільник Офісу Президента назвав масштабне надходження інвестицій в Україну для прискореного економічного зростання. На його переконання, саме членство нашої країни в Робочій групі Організації економічного співробітництва та розвитку щодо боротьби з хабарництвом у міжнародних ділових операціях сприятиме цьому процесу.
Андрій Єрмак також подякував голові Робочої групи ОЕСР Драго Косу та всім її членам за рішення щодо надання Україні статусу учасника.
«Це голосування мало історичне значення й продемонструвало нам та всьому світові, що ми рухаємось у правильному напрямку в цій галузі. Наголошую: це рішення – не подарунок Україні. Це результат нашої наполегливої роботи на шляху до найвищих антикорупційних стандартів», – зазначив керівник Офісу глави держави і запевнив, що кожен учасник Робочої групи ОЕСР усвідомлює: після цього рішення необхідно працювати ще більше, адже членство в ній є кінцевою метою України.
Крім того, очільник ОП висловив подяку заступнику голови місії у Посольстві США в Україні Крістоферу Сміту: «Завдяки підтримці американського посольства ми маємо експертну міць. Тому наш рух до мети відбувається набагато швидше».
Щодо тематики заходу «Співпраця з ОЕСР та нові горизонти для українського антикорупційного порядку денного: відповідальність юридичних осіб», Єрмак зазначив, що відповідальність юридичних осіб – непроста тема для дискусії серед науковців та юристів-практиків. Однак, на його думку, лише у співпраці можливо виробити найкращий варіант для імплементації цієї норми в українське законодавство.
«Норми щодо відповідальності юридичних осіб за підкуп іноземних посадовців мають ефективно запрацювати та наблизити нас до стандартів Конвенції ОЕСР», – сказав він.
Окремо керівник Офісу Президента подякував Голові Верховної Ради Руслану Стефанчуку, який також узяв участь у заході, за лідерство в законотворчому процесі. Учасникам круглого столу очільник ОП побажав плідної та результативної дискусії.
«Дякую всім вам за те, що попри складні обставини ви знайшли можливість зробити свій внесок у наближення України до стандартів ОЕСР та подолання нашого внутрішнього ворога», – наголосив Єрмак.
Як повідомляв Укрінформ, Організація економічного співробітництва та розвитку розпочинає процес відкриття регіонального офісу в Україні.
ОЕСР об’єднує 37 найрозвиненіших країн світу. Метою її діяльності є створення найкращих рішень для державної політики, яка сприятиме економічному процвітанню, рівним можливостям та добробуту для всіх.
Фото: ОП