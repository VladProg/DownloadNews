Продовольча та сільськогосподарська організація ООН (ФАО) планує розширювати співпрацю з Мінагрополітики, зокрема надати технічну та фінансову допомогу для цифровізації рибної галузі України.

Про це йшлося під час зустрічі міністра аграрної політики та продовольства України Микола Сольського із заступником директора офісу Продовольчої та сільськогосподарської організації ООН (ФАО) з управління надзвичайними ситуаціями та стійкості до зовнішніх факторів Даніеле Донаті й керівником офісу ФAO в Україні П’єром Вотьє, передає Укрінформ з посиланням на пресслужбу міністерства.
Зазначається, що сторони обговорили шляхи розширення співпраці, зокрема надання технічної та фінансової допомоги у створенні програмного продукту проведенні цифровізації рибної галузі.

Фото: minagro.gov.ua
Йдеться про створення єдиної державної електронної системи управління галуззю рибного господарства «Є-риба», яка зменшить контакти державних органів із промисловцями, дозволить вести моніторинг, перевірки та контролювати зариблення. Над цим проєктом працюють Мінагрополітики та Держрибагентство.
Під час зустрічі обговорювалось також питання підтримки суб’єктів господарювання рибної галузі України.
Як повідомлялося, в Україні реформа рибної галузі стартувала у 2022 році. Зокрема, були запрваджені електронні аукціоні з продажу прав на промисловий вилов риби у державних рибогосподарських об'єктах, а також оновлені правила любительського рибальства.