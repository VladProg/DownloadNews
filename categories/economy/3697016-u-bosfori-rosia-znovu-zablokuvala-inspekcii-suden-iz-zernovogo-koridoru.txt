17 квітня 2023 року рф вдруге заблокувала проведення інспекцій суден в територіальних водах Туреччини, які прямують "зерновим коридором".

Як передає Укрінформ, про це повідомляє пресслужба Міністерства розвитку громад, територій та інфраструктури України у Фейсбуці.
"Сьогодні, 17 квітня, російська сторона вдруге заблокувала інспекції суден в територіальних водах Туреччини", - йдеться в повідомленні.
Зазначається, що з 10 квітня російська сторона в Спільному Координаційному Центрі (СКЦ) міста Стамбул в односторонньому порядку припинила реєстрацію суден, які подають українські порти для формування інспекційного плану. Натомість росіяни формують їх власний план інспекцій, вибираючи судна з черги на свій розсуд, що повністю протирічить умовам ініціативи та неприйнятно для України.
У результаті вже вдруге за 9 місяців роботи «зернової ініціативи» не складено інспекційного плану і не проінспектовано жодного судна. У міністерстві наголошують, що це ставить під загрозу функціонування «зернової ініціативи».
З листопада 2022 року росіяни під різними приводами саботують та затягують час проведення інспекцій, що вже призвело до скорочення обсягів експорту української агропродукції на світові ринки на 15-18 млн т.
З квітня 2023 року російські представники СКЦ намагаються втрутитися у діяльність українських портів та експортерів шляхом нав’язування власних критеріїв визначення конкретних суден, що братимуть участь у ініціативі. Наприклад, з 14 квітня 2023 року росіяни без жодних пояснень відмовляють в реєстрації трьох суден (2 з яких мають доставити продовольство у Китай), на які вже очікує вантаж в порту «Південний».
У міністерстві вважають, що таким чином російська сторона намагається встановити контроль над кількістю завантаженого флоту та напрямами його роботи, що є порушенням міжнародних норм та положень «зернової ініціативи».
"Це є черговою спробою диктувати всьому світу свою політику, ставити під загрозу продовольчу безпеку та використовувати їжу як зброю Україна категорично відкидає чергові вимоги росіян и виступає проти втручання в діяльність українських портів", - підкреслюють у відомстві.
Мінвідновлення сподівається, що партнери ООН та Туреччина зможуть забезпечити виконання всіма сторонами в СКЦ процедур, які працювали 9 місяців.
Як повідомляв Укрінформ, 18 березня 2023 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» на 120 днів.
Фото: Мінагрополітики