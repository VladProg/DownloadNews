Вищий антикорупційний суд обрав для ексголови правління Державної продовольчо-зернової корпорації Петра Вовчука запобіжний захід у вигляді тримання під вартою з можливістю вийти під заставу в розмірі 60 млн грн.

Про це повідомила у коментарі Укрінформу прессекретар Спеціалізованої антикорупційної прокуратури Ольга Постолюк.
"Суд арештував ексголову правління Державної продовольчо-зернової корпорації з можливістю внесення застави у 60 млн грн" – сказала вона, відповідаючи на запитання про Вовчука.

Як повідомлялося, 13 березня поточного року у САП повідомили, що з Литви екстрадували ексголову правління ДПЗКУ, підозрюваного у завданні збитків на 60 млн дол.
Слідство встановило, що протягом липня-жовтня 2014 року посадовці державної зернової корпорації, серед яких і голова правління, спільно з представником міжнародного зернотрейдера організували укладення та виконання зовнішньоекономічних контрактів щодо продажу зернової продукції ПАТ "ДПЗКУ" за заниженими цінами підконтрольним підприємствам.
Відповідно до злочинної схеми, зерно, що належало державній компанії, через низку суб’єктів господарювання на умовах післяплати було поставлено в Саудівську Аравію. Проте кошти за поставлено зерно так і не були сплачені. Як наслідок державна корпорація зазнала збитків на суму понад 60 млн дол.
Підозрюваний перебував у розшуку з березня 2017 року.
Після затримання 31 жовтня 2019 року експосадовець намагався отримати притулок у Литві, однак отримав відмову. Після рішення про екстрадицію підозрюваний оскаржував його, але через 4 роки судових слухань експосадовця екстрадували до України.
Наразі провадження стосовно радника голови правління ПАТ "ДПЗКУ" та представника міжнародного зернотрейдера перебувають на розгляді в суді. Ще два фігуранти провадження пішли на угоду зі слідством та сплатили завдані ними збитки. Крім того, у розшуку перебуває ще один підозрюваний у справі.
Посаду голови правління ДПЗКУ з 13 березня по 15 грудня 2014 року обіймав Петро Вовчук.