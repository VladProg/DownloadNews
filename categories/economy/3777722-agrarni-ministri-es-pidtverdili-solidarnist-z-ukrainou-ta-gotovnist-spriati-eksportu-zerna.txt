Міністри сільського господарства та рибальства країн Євросоюзу висловили готовність і надалі сприяти експорту українського продовольства, зокрема зерна, як на світові ринки, так і до ЄС.

Як повідомляє кореспондент Укрінформу, про це у Люксембурзі під час пресконференції за підсумками Ради міністрів ЄС із сільського господарства й рибальства заявив міністр сільського господарства, рибальства та продовольства Іспанії, яка головує в ЄС Луїс Планас Пучадес.
«Ми поглянули на ситуацію на ринку, й запросили до участі міністра аграрної політики та продовольства України Миколу Сольського. Ми підтвердили нашу підтримку народу та уряду України, які страждають від наслідків злочинної війни, розв'язаної Росією. Ми також підтримали українських фермерів, щоб дозволити їм продовжувати експорт зерна. Це є дуже важливим для того, щоб знизити вразливість світових ринків. Тож ми висловили Україні політичну підтримку, та надаємо економічну допомогу з метою забезпечити продовольчу безпеку», - сказав іспанський урядовець.
Він зауважив, що дуже багато було зроблено, щоб покращити спроможності «коридорів солідарності» для експорту українського зерна на світові ринки. Зокрема, міністри розглянули нові шляхи транспортування українського продовольства через Румунію, Молдову, а також Балтійським та Адріатичним морями.
Відповідаючи на запитання преси, Луїс Планас Пучадес підтвердив, що жодні гучні події у світі, включаючи кризу на Близькому Сході, не знижують важливість зусиль ЄС, України та її сусідів в організації вивезення зернової продукції.
«Хочу бути у цьому дуже чітким: ви не можете гратися з продовольством Ми маємо знайти шлях для вивезення українського зерна, щоб поставляти його, зокрема, до певних країн Азії, Латинської Америки, Африки, а також до Європейського Союзу. Для нас це також питання політичної солідарності», - наголосив іспанський міністр.
Він підкреслив, що ЄС визнає мужність українських партнерів, які намагаються здійснювати експорт з Одеси та інших портів, і роблять це у дуже важких обставинах, всупереч блокаді Чорного моря російським військовим флотом. Ці зусилля, за його словами, є дуже важливими з економічної точки зору, оскільки зерно залишається важливим джерелом фінансових надходжень до бюджету України.
«Питання продовольчої безпеки продовжує існувати. Це означає – щоб не трапилося на Близькому Сході, транспортування зерна з України залишатиметься пріоритетом. Росія вживає заходів, щоб зупинити Чорноморський шлях, закриваючи можливі канали для вивезення українського зерна. Порти та продовольчі склади стали ціллю російських атак. Це ще одна причина для нас, для ЄС, щоб потужно підтримувати Україну, зокрема, через координаційну платформу, що об’єднує Україну, Єврокомісію та п’ять прикордонних країн ЄС. Імовірно, ми зможемо підвищити ефективність транспортування українського зерна», - додав Пучадес.
Також він зауважив, що наразі ситуація на сільськогосподарському ринку у Польщі, Словаччині, Угорщині, Болгарії та Румунії є набагато кращою, ніж ще п’ять тижнів тому. Завдяки Координаційній платформі, конструктивній позиції України та її двостороннім переговорам із сусідніми країнами вдалося досягти стабілізації на цих ринках, та підвищити ефективність «коридорів солідарності» для транзиту української зернової продукції.
Єврокомісар із сільського господарства Януш Войцеховський навів статику щодо розвитку спроможностей «коридорів солідарності».
Зокрема, за даними Єврокомісії, у вересні цим маршрутом вдалося перевезти 3,8 мільйона тонн українського зерна, у серпні цей показник становив 4,38 мільйона тонн. При цьому єврокомісар нагадав, що лише за результатами врожаю цього року Україна має близько 56 мільйонів тонн зерна, призначеного на експорт. Це означає, що обсяг зернового експорту має становити принаймні 4,7 мільйона тонн на місяць.
Войцеховський також зауважив, що України залишається важливим постачальником зерна для країн Європейського Союзу. Найбільшим споживачем наразі є Іспанія, яка з травня 2022 року по вересень 2023-го експортувала майже 9 мільйонів тонн, переважно, кукурудзи. Значні поставки здійснені до Нідерландів – близько 2,8 мільйона тонн. При цьому Єврокомісія разом з Україною докладають зусиль, щоб не допустити повторення шокової ситуації на сільськогосподарських ринках країн-сусідів.
«З початку російської агресії проти України через «коридори солідарності були експортовані 52,2 мільйона тонн зерна, в той час, як за допомогою Чорноморської зернової ініціативи, коли цей шлях залишався відкритим, було транспортовано 31,9 мільйона тонн. Тож разом – 84,1 мільйона тонн, - і це дуже велике досягнення для «коридорів солідарності», - констатував Януш Войцеховський.
Як повідомлялося, у Люксембурзі відбулася зустріч Ради міністрів ЄС з сільського господарства й рибальства, в якій взяв участь міністр аграрної політики та продовольства України Микола Сольський.
Фото: Мінінфраструктури