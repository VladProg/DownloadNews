Ціни на нафту продовжують зростати у п'ятницю, 15 вересня, на тлі зростання економіки Китаю.

Як передає Укрінформ, про це повідомляє enkorr.
Вартість листопадових ф'ючерсів на нафту Brent на лондонській біржі ICE Futures становить $94,47 за барель, що на $0,77 (0,82%) вище, ніж на закриття попередньої сесії. У четвер ціна цих контрактів збільшилася на $1,82 (2%), до $93,7 за барель, що є максимумом із 15 листопада.
Ф'ючерси на нафту WTI на жовтень на електронних торгах Нью-Йоркської товарної біржі (NYMEX) здорожчали на $0,83 (0,92%), до $90,99 за барель. За підсумками попередніх торгів вартість цих контрактів піднялася на $1,64 (1,9%), до $90,16 за барель, найвищого значення з 7 листопада.
З початку цього тижня як Brent, так і WTI додали близько 4% на тлі побоювань скорочення пропозиції нафти у зв'язку з продовженням Саудівською Аравією добровільного обмеження видобутку до кінця поточного року.
Підтримку ринку у п'ятницю надали сильні статдані з економіки КНР. Темпи зростання промислового виробництва й роздрібних продажів у Китаї у серпні прискорилися, безробіття знизилося.
Обсяг промвиробництва минулого місяця збільшився на 4,5% у річному вираженні – максимально з квітня, йдеться у звіті Державного статистичного управління (ДСУ) КНР. Роздрібні продажі підвищилися на 4,6%, причому їхнє зростання стало найістотнішим з травня. Темпи зростання як промвиробництва, так і роздрібних продажів у серпні перевершили прогнози ринку.
Міжнародне енергетичне агентство (МЕА), що опублікувало у середу щомісячний звіт, прогнозує дефіцит на нафтовому ринку у четвертому кварталі поточного року. ОПЕК, звіт якої вийшов днем раніше, чекає на дефіцит обсягом понад 3 млн барелів на добу наступного кварталу.