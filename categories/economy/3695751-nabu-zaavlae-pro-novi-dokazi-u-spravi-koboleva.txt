У Національному антикорупційному бюро обґрунтовують потребу продовження слідства у справі ексочільника НАК “Нафтогаз України” Андрія Коболєва появою нових доказів — листування осіб, які були залучені до нарахування йому премії у розмірі 229 млн грн.

Про це інформує пресслужба відомства, передає Укрінформ.
​Як зазначається, 13 квітня детективи бюро подали слідчому судді Вищого антикорупційного суду нове клопотання про продовження строку досудового розслідування зазначеної справи.
“Це, зокрема, зумовлено новими обставинами, встановленими досудовим розслідуванням. Після звернення до слідчого судді з попереднім клопотанням (04.04.2023) детективи вилучили нові документи та інформацію, які мають суттєве значення для доказування у кримінальному провадженні, а саме – електронне листування осіб, залучених до ініціювання, погодження та виконання рішення про виплату премій голові, членам правління та працівникам НАК «Нафтогаз України» у зв’язку з перемогою в Стокгольмському арбітражі”, - йдеться у повідомленні.
У бюро поінформували, що загальний обсяг вилученої інформації в електронному вигляді становить понад 37 гігабайтів електронного листування.
“Наразі детективи здійснюють огляд вилученої інформації, який, у зв’язку із великим масивом даних, може тривати протягом значного періоду часу. Під час огляду вже виявлено низку відомостей, які мають істотне значення для доказування в кримінальному провадженні”, - аргументують у НАБУ.
У бюро опублікували частину вилучених матеріалів, які, як пояснили у відомстві, вирішили опублікувати з огляду на суспільний резонанс та низку заяв з боку сторони захисту.





Як повідомляв Укрінформ, 12 квітня слідчий суддя ВАКС відмовив у задоволенні клопотання про продовження термінів досудового розслідування кримінального провадження відносно ексглави НАК “Нафтогазу” Андрія Коболєва.
Ухвала слідчого судді оскарженню не підлягає. Строки досудового слідства у справі закінчуються 19 квітня.
З огляду на рішення суду, до цього часу слідство у цій справі мають завершити і передати обвинувальний акт до суду для розгляду по суті або закрити справу.
У САП Укрінформу повідомили, що сторона обвинувачення здійснить оцінку здобутих доказів на предмет їх достатності для звернення і направлення справи до суду.
Ексголові НАК «Нафтогаз України» Коболєву 19 січня оголосили підозру. За версією слідства, він у незаконний спосіб забезпечив собі виплату премій на понад 229 млн грн.
Відносно Коболєва діє запобіжний захід у вигляді застави розміром 229 млн грн і зобов’язання носити електронний браслет.