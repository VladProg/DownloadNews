У Національному банку України очікують, що економіка і надалі пожвавлюватиметься та в поточному році вдасться уникнути падіння реального ВВП.

Як передає Укрінформ, про це повідомляє Нацбанк.
У 2022 році реальний валовий внутрішній продукт скоротився на 29,1%. Про це свідчать розгорнуті показники ВВП за 2022 рік, опубліковані Державною службою статистики України.
"Це найглибше річне падіння економіки за всю історію України. Основною причиною падіння ВВП стала повномасштабна війна, розпочата росією 24 лютого 2022 року, та пов'язані з нею наслідки. Йдеться, зокрема про окупацію окремих територій, руйнування інфраструктури та виробничих потужностей, блокаду чорноморських портів і розрив логістичних зв’язків, масштабну міграцію. Поєднання цих наслідків призвело до різкого скорочення споживчого попиту, інвестиційної діяльності, експорту та врожаїв", - зазначають в НБУ.
Найбільших втрат економіка зазнала в перші місяці повномасштабної війни. Вже в першому кварталі 2022 року падіння економіки сягнуло 14,9%. Це стало наслідком не лише повномасштабного вторгнення з 24 лютого, а й значного зростання ризиків напередодні, що негативно позначилося на ділових та споживчих настроях.
У другому кварталі 2022 року реальний ВВП скоротився на 36,9% у річному вимірі. Проте успіхи Збройних сил України, а також антикризові заходи НБУ та уряду за підтримки міжнародних партнерів дали змогу поступово стабілізувати макроекономічну ситуацію.
"Ще навесні з’явилися перші ознаки відновлення економічної активності, яке тривало влітку та на початку осені. Цьому сприяли поступове налагодження логістики, релокація підприємств, переорієнтація низки видів діяльності на воєнні потреби, подальше звільнення окупованих територій та повернення частини внутрішньо переміщених осіб та вимушених мігрантів до місць постійного проживання, а також відкриття "зернового коридору". В результаті падіння реального ВВП сповільнилося до 30,6% у річному вимірі у ІІІ кварталі", - зауважили у Нацбанку.
Наприкінці року відновлення економіки перервалося через наслідки масштабних атак росії на енергетичну інфраструктуру, які призвели до суттєвого дефіциту електроенергії в Україні.
"Значна частина підприємств адаптувалася навіть до перебоїв з енергопостачанням, закуповуючи засоби автономного енергоживлення, але працювала на нижчому рівні потужностей. Інша частина бізнесу не мала змоги пристосуватися до таких умов через особливості виробничих процесів та обмеженість фінансових ресурсів", - підкреслили в НБУ.
Дефіцит електроенергії призвів до поглиблення падіння ВВП у четвертому кварталі – до 31,4% у річному вимірі.
"Фактичне падіння економічної активності у 2022 році було меншим за прогнози багатьох організацій на початку повномасштабного вторгнення, а також кращим за оцінки Національного банку, опубліковані в Інфляційному звіті за січень 2023 року. Кращі економічні результати порівняно з початковими прогнозами зумовлювалися стрімким нарощенням бюджетних витрат, насамперед на оборону та безпеку, що підтримало державне споживання та інвестиції, а також швидшою адаптацією населення та бізнесу до воєнних умов, у тому числі до перебоїв з енергопостачанням наприкінці року", - підкреслили у Нацбанку.
На початку 2023 року економіка повернулася до відновлення завдяки значно ліпшій ситуації в енергетиці, подальшому пристосуванню бізнесу та населення до умов війни та міжнародній підтримці.
"Очікується, що економіка і надалі пожвавлюватиметься та в поточному році вдасться уникнути падіння реального ВВП. Поліпшенню очікувань серед іншого сприятимуть заходи НБУ із забезпечення макрофінансової стабільності та зниження інфляції, яке триватиме і надалі. Водночас відновлення економіки залишатиметься стриманим через воєнні дії, що тривають, та високі безпекові ризики", - зазначили у Національному банку.
Як повідомляв Укрінформ, Міжнародний валютний фонд прогнозує, що зростання ВВП України в 2023 році все ж збереже негативну тенденцію та становитиме "мінус" 3%, що, тим не менше, значно відрізняється від "мінус" 30% за підсумками 2022 року.