Україна ділиться своїм досвідом щодо енергетичної безпеки з усіма провідними державами світу.

Про це сказав Президент України на зустрічі зі студентами трьох миколаївських закладів вищої освіти, відео з якої викладено у Телеграмі ОП, передає Укрінформ.
"Минулого року після ракетних ударів по енергетичній системі України ми зрозуміли, які ми сильні, і при цьому яка все-таки слабка наша система в цілому. Ми не були підготовлені в цілому до ракетної війни. Але до цього ніхто не міг би нормально підготуватись, жодна країна світу. Тому сьогодні ми ділимося своїм досвідом, своїм підходом до енергетичної безпеки з усіма провідними країнами світу, які нам допомагають", - зазначив Президент.
За його словами, партнери України, зокрема, вивчають питання необхідності забезпечити децентралізацію енергетичної галузі, забезпечення безпеки стратегічних енергетичних ресурсів і стратегічних енергетичних об'єктів.

Зеленський підкреслив, що питання національної безпеки в цілому на найближчі роки буде пріоритетом для України.
"Будемо чи не будемо ми в НАТО, ми повинні зробити все можливе, щоб наша національна безпека була на найвищому рівні. Ми адаптуємось до стандартів НАТО, запроваджуємо їх, але також розробляємо і свої стандарти як країна, що проходить війну", - додав він.
Як повідомляв Укрінформ, на початку листопада Президент увів у дію рішення Ради національної безпеки та оборони "Щодо додаткових заходів із посилення стійкості функціонування енергетичної системи та підготовки національної економіки до роботи в осінньо-зимовий період 2023/24 року".
Кабмін, зокрема, отримав доручення забезпечити в повному обсязі фінансування проєктів із захисту об'єктів критичної інфраструктури.
Міністерству енергетики доручено опрацювати питання щодо зменшення обсягів споживання природного газу тепловими електростанціями та теплоелектроцентралями, а також розробити та затвердити перелік типових схем і способів резервного енергозабезпечення об'єктів критичної інфраструктури.
Місцевим державним адміністраціям доручається проаналізувати потенціал та ресурс регіону для максимального збільшення використання та виробництва альтернативних видів палива, вжити заходів щодо актуалізації регіональних стратегій зі збільшення використання розподіленої генерації, альтернативних джерел енергії та підвищення енергоефективності, затвердити плани заходів із гарантування безпеки та стійкості критичної інфраструктури, що забезпечує життєдіяльність територіальних громад, підготовку вузлів підключення об'єктів критичної інфраструктури для випадків застосування схем резервного енергозабезпечення.
Фото: ОП