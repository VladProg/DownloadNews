Вищий антикорупційний суд за матеріалами Служби безпеки України ухвалив рішення про передачу в дохід держави вантажно-пасажирського літака АН-140-100, що належить підсанкційній російської корпорації "Ростех".

Як передає Укрінформ, про це повідомила СБУ.
Таким чином суд задовольнив ще один позов Міністерства юстиції про передачу в дохід України майна "Ростеху".
За даними СБУ, вартість згаданого літака становить майже 150 млн гривень.
До повномасштабного вторгнення Російської Федерації повітряне судно було передане українському державному підприємству "Антонов" для здійснення технічних налаштувань, випробувань і подальшого повернення до країни-агресорки.
Слідством встановлено, що російський літак перебував на балансі московського "Авіаційного комплексу ім. С.В. Іллюшина", що входить до структури "Ростеха" і є провідним виробником військової авіатехніки РФ. Саме ця компанія постачає бойові літаки для підрозділів російських військ, які воюють проти України.
Правоохоронці розслідують дії керівництва згаданої компанії за ст. 110-2 (фінансування дій, вчинених з метою зміни меж території або державного кордону України) Кримінального кодексу України.
Як повідомляв Укрінформ, у березні суд наклав арешт на активи підприємства, бенефіціарним власником якого є російський олігарх — акціонер і член ради директорів російської компанії, що входить до складу корпорації "Ростех". Вартість арештованого майна становила 20 млн гривень.
Фото ілюстративне