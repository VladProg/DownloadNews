Українські продавці товарів hand made отримали змогу реєструватися на онлайн-платформі Etsy Payments.

Про це повідомив віцепрем’єр-міністр з інновацій, розвитку освіти, науки та технологій — міністр цифрової трансформації Михайло Федоров у Телеграмі, передає Укрінформ.
«Онлайн-платформа Etsy об’єднує понад 90 мільйонів покупців з усього світу та спеціалізується на продажу hand made-виробів, вінтажних речей, крафтової продукції. Тепер власний платіжний інтерфейс Etsy запускається в Україні», - йдеться в повідомленні.
Федоров зауважив, що раніше користувачі з України не могли відкривати нові магазини на Etsy. Із запуском Etsy Payments у них з’явилася можливість офіційно відкривати на платформі магазини, продавати товари людям з Америки, Європи, Азії тощо.
В Etsy Payments продавці отримають доступ до системи захисту Etsy Purchase Protection та спеціальну цілодобову підтримку. Підприємці також зможуть керувати всією фінансовою інформацією свого магазину.
Як повідомлялося, Президент України Володимир Зеленський 5 липня підписав нову редакцію закону «Про захист прав споживачів». Зокрема, документ актуалізує визначення та терміни і приводить їх у відповідність до умов сучасного бізнесу, в тому числі щодо електронної комерції (інтернет-торгівлі).
Фото з відкритих джерел