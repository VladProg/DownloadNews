Суд скасував право компанії Коломойського на експлуатацію Дніпропетровського аеропорту.

Про це у Фейсбуці повідомив міський голова Дніпра Борис Філатов, передає Укрінформ.
«Офіційно підтверджую, що сьогодні Дніпровський окружний адміністративний суд скасував компанії Коломойського право експлуатації Дніпропетровського аеропорту. Позивачем виступила міська рада Дніпра. Третя особа – НАБУ», - написав мер Дніпра.
Він додав, що понад десять років нікого не цікавив факт, що, використовуючи аеропорт мільйонного міста, Коломойський монополізує повітряний простір, що державний майновий комплекс використовується у приватних інтересах, а дніпрян «просто відверто грабують позамежними цінами на авіаквитки».
Філатов зауважив, що нині аеропорт зруйнований, а війна буде ще довго, проте «настане час, коли дніпряни літатимуть вільно до Європи. Лоукостами. Без Коломойського».
Як раніше повідомляв Укрінформ, у березні-квітні цього року військові рф постійно атакували ракетами аеропорт у Дніпрі. Нині сам аеропорт і вся інфраструктура поруч із ним повністю зруйновані.
За інформацією Forbes, у 2008 році за рішенням РНБО під керівництвом Раїси Богатирьової з «Партії регіонів» вирішила передати майновий комплекс дніпропетровського аеропорту на баланс нового, спеціально створеного державного підприємства Міжнародний аеропорт «Дніпропетровськ». Але через рік рішення РНБО змінилось.
Балансоутримувача аеропорту – державну компанію «Дніпроавіа» – дозволили продати компанії «Галтера» з групи «Приват», писали «Наші гроші». При цьому злітно-посадкову смугу та аеронавігаційне обладнання приватний інвестор повинен був залишити державі. Проте цей пункт рішення РНБО так і не виконали, і «Галтера» продовжила контролювати злітну смугу.
У 2015 році, коли держава почала велику суперечку з олігархом на багатьох фронтах («Приватбанк», «Укрнафта»), уряд ухвалив рішення передати аеродром Міноборони. Також Фонд держмайна подав судовий позов про повернення державі майнового комплексу аеропорту.