Електронні резиденти (е-резиденти) отримали право відкривати поточні рахунки в банку.

Як передає Укрінформ, про це повідомляє пресслужба НБУ.
"Національний банк України надав право електронним резидентам (далі – е-резидентам) відкривати поточні рахунки в банку. Це зумовлено необхідністю реалізації норм Закону України від 6 жовтня 2022 року № 2654-IX "Про внесення змін до Податкового кодексу України та деяких інших законів України щодо особливостей оподаткування підприємницької діяльності електронних резидентів", - йдеться в повідомленні.
Враховуючи норми закону, Національний банк надав право е-резиденту відкривати в банку, з яким Міністерство цифрової трансформації України уклало відповідний договір, поточні рахунки для здійснення підприємницької діяльності. А банку – закривати поточні рахунки е-резидента на підставі інформації, отриманої з інформаційної системи "Е-резидент", про припинення підприємницької діяльності е-резидента та перераховувати залишок коштів з поточних рахунків цього клієнта на його власний рахунок, відкритий за межами України, реквізити якого зазначені в договорі.
Відповідні норми містить постанова Правління Національного банку України від 3 березня 2023 року № 18 "Про затвердження Змін до Інструкції про порядок відкриття та закриття рахунків користувачам надавачами платіжних послуг з обслуговування рахунків".
Крім того, цією постановою Національний банк уточнив порядок відкриття та закриття рахунків користувачів платіжних послуг, а саме: надав право користувачу подавати заяву про закриття рахунку до надавача платіжних послуг у порядку, визначеному договором.
Також регулятор зобов’язав банки під час заповнення повідомлення про відкриття/закриття рахунку політичної партії/місцевої організації політичної партії, яке, відповідно до статті 14 Закону України "Про політичні партії в Україні", надсилається Національному агентству з питань запобігання корупції, підкреслювати в ньому слово "відкриття" або "закриття".
Також деталізований перелік небанківських надавачів платіжних послуг, які мають право відкривати платіжні рахунки користувачам.
Постанова набирає чинності з 8 березня 2023 року, крім норм щодо е-резидентів, які діятимуть з 1 квітня 2023 року.
Як повідомлялось, е-резидентство - особливий статус іноземного громадянина в Україні. Він забезпечує іноземцю або особі без громадянства, котрі досягли вісімнадцятирічного віку, можливість одержувати кваліфіковані електронні послуги, доступ до інформаційно-консультаційним сервісів, спрощує процедури отримання адміністративних послуг та укладення цивільно-правових угод, а також дозволяє дистанційно відкривати рахунки і вести бізнес в Україні.