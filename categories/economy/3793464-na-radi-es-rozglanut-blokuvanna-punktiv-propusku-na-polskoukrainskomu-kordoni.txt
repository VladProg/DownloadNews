Ситуація на польсько-українському кордоні буде предметом розгляду на Раді ЄС з питань транспорту, що відбудеться 4 грудня у Брюсселі.

Внесення цього питання до розгляду на засіданні європейських міністрів ініціювала Польща, передає Укрінформ із посиланням на Rmf24.
Як зазначається, протест польських перевізників розглядатиметься наприкінці засідання у блоці «Різні питання».
Крім Польщі на засіданні виступлять представники Словаччини й Угорщини, які, зокрема, поінформують про вплив так званого транспортного безвізу на становище транспортного бізнесу РП.
Представник Єврокомісії повідомив польське видання, що зараз не може бути мови про повернення до практики видачі дозволів для українських перевізників, оскільки це було би всупереч праву ЄС. Водночас Єврокомісія схиляє Україну до утворення додаткових смуг руху для порожніх вантажівок, які повертаються з України.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
23 листопада польські аграрії долучилися до протесту місцевих перевізників і, висуваючи свої вимоги, розпочали блокування руху вантажного транспорту на пункті пропуску «Медика – Шегині» поблизу Перемишля.
Лідер «Громадянської коаліції» Дональд Туск звинуватив польський уряд у бездіяльності в ситуації з блокуванням прикордонних переходів.