Національна комісія, що здійснює державне регулювання у сферах енергетики та комунальних послуг, планує у березні включити до порядку денного свого засідання у формі відкритого слухання питання про встановлення тарифів на централізоване водопостачання та централізоване водовідведення.

Як передає Укрінформ, про це повідомляє пресслужба НКРЕКП.
Зазначається, що наразі опрацьовується можливість встановлення тарифів на централізоване водопостачання та централізоване водовідведення двома етапами: з 01.04.2023 та з 01.07.2023.
Регулятор зауважив, що проєкти тарифів на централізоване водопостачання та централізоване водовідведення були ретельно перевірені, їх зміна відповідає вимогам чинного законодавства. З метою стримування фінансового навантаження на споживачів, та в той же час для забезпечення їх якісними послугами Регулятором були мінімізовані витрати у структурі тарифів.
Як повідомлялося, наприкінці січня Національна комісія, що здійснює державне регулювання у сферах енергетики та комунальних послуг (НКРЕКП), скасувала постанову про підвищення тарифів на водопостачання, яку ухвалила раніше.