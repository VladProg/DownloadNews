Ціни на нафту повільно підвищуються у середу, 21 вересня, після зниження до двотижневих мінімумів напередодні, викликаного зміцненням долара в очікуванні низки засідань центробанків.

Як передає Укрінформ, про це повідомляє enkorr.
Листопадові ф'ючерси на Brent здорожчали на лондонській біржі ICE Futures на $0,22 (0,24%), до $90,84 за барель. У вівторок Brent здешевшала на $1,38 (1,5%), до $90,62 за барель.
Листопадові ф'ючерси на WTI піднялися в ціні на електронних торгах Нью-Йоркської товарної біржі (NYMEX) на $0,15 (0,18%), до $84,09 за барель. За попередню сесію контракт здешевшав на $1,42 (1,7%), до $83,94 за барель.
«Сильний долар, зростаюча прибутковість облігацій і побоювання з приводу попиту на тлі уповільнення світової економіки знову тиснуть на ціни на нафту. Ринок чекає на підвищення ставок цього тижня з боку Федрезерву, Банку Англії й Швейцарського національного банку», – зазначив старший ринковий аналітик CMC Markets UK Майкл Х'юсон.
Засідання Федрезерву завершиться в середу ввечері, й аналітики загалом вважають, що за його підсумками ключову процентну ставку в Сполучених Штатах буде підвищено щонайменше на 75 базисних пунктів.
У вівторок дані Американського інституту нафти (API) вказали на те, що запаси нафти в США минулого тижня збільшилися на 1 млн барелів після зростання на 6 млн барелів тижнем раніше. Офіційний звіт про запаси від Міненерго США буде оприлюднено пізніше у середу.