Ціни на нафту підвищуються під час торгів у вівторок, 18 жовтня, після помірного зниження за підсумками попередньої сесії.

Як передає Укрінформ, про це повідомляє enkorr.
Вартість грудневих ф'ючерсів на нафту Brent на лондонській біржі ICE Futures становить $92,37 за барель, що на $0,75 (0,82%) вище за ціну на закриття попередньої сесії. За підсумками торгів у понеділок ці контракти знизилися на $0,01 (0,01%), до $91,62 за барель.
Ціна ф'ючерсів на нафту WTI на листопад на електронних торгах Нью-Йоркської товарної біржі (NYMEX) піднялася на $0,82 (0,96%), до $86,28 за барель. На час закриття попередніх торгів вартість цих контрактів опустилася на $0,15 (0,2%), до $85,46 за барель.
Підтримку ринку надає ослаблення долара, який дешевшає до основних валют у вівторок. Однак побоювання щодо потенційної рецесії у світовій економіці обмежують зростання нафтових котирувань.
Знижувальний тиск на нафтові ціни продовжують чинити посилення грошово-кредитної політики великих центробанків світу, спрямованих на стримування інфляції.
Китай, як очікується, збереже м'яку монетарну політику для підтримки економіки в умовах обмежень, пов'язаних із COVID-19.
Учасники ринку готуються до скорочення видобутку нафти ОПЕК+. Як повідомлялося, на початку жовтня ОПЕК+ ухвалила рішення про скорочення квот на нафтовидобуток з листопада на 2 млн барелів на добу.