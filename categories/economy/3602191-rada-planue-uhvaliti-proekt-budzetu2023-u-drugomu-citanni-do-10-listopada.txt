Проєкт Державного бюджету України на 2023 рік наразі опрацьовується в Міністерстві фінансів, його прийняття парламентом у другому читанні очікується до 10 листопада.

По це повідомила заступниця голови Комітету ВР із питань економічного розвитку Роксолана Підласа, передає Укрінформ із посиланням на сайт Верховної Ради.
«Для планування бюджету потрібно розуміти, чи буде нова програма з МВФ, скільки коштів Фонд надасть у 2023 році, щоб ми могли це закласти до проєкту державного бюджету. У нас уже є дані, що Євросоюз працює над тим, щоби щомісяця виділяти нам по 1,5 млрд євро, також США говорили про те, що покриються половину потреби України у фінансах», - пояснила народна депутатка.
Вона уточнила, що ухвалення бюджету було перенесене на початок листопада саме тому, що перемовини з Міжнародним валютним фондом досі тривають.
Як повідомлялось, місія МВФ по Україні, що працювала у Відні (Австрія) з 17 по 20 жовтня 2022 року, завершила свою роботу. Упродовж чотирьох днів роботи місії представники Національного банку та Міністерства фінансів провели низку зустрічей з експертами МВФ.
Детально розглянуто питання поточного стану економіки України, макропрогнози, параметри державного бюджету на 2023 рік та джерела покриття його дефіциту. Також сторони обговорили питання фінансово-економічної політики, які можуть бути закладені в нову моніторингову програму.
Верховна Рада 7 жовтня ухвалила у першому читанні проєкт Державного бюджету України на 2023 рік.