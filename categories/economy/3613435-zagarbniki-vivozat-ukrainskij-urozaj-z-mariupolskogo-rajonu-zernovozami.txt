російські загарбники щодня вивозять український врожай зерновозами з усіх зерносховищ та елеваторів Маріупольського району.

Про це повідомив радник Маріупольського міського голови Петро Андрющенко в Телеграмі, передає Укрінформ.
"росіяни вивозять український врожай з Маріупольського району зерновозами. Щодня з усіх зерносховищ та елеваторів. Зерновози на номерах “23” та “26” регіони (Краснодарський та Ставропольский край). Вкрадене зерно вивозиться через Маріуполь в бік Ростова-на-Дону.

Мародерство в державних масштабах не зупиняється. Це і є частина того самого зерна, яка так “щиро” пропонує росія майже даром міжнародної спільноті", - написав Андрющенко.
Він також відзначив, що через вантажний транспорт, який не дотримується ані правил, ані норм поведінки на дорозі, у Маріуполі утворилися корки. "Щоб там не розповідали пропагандисти, але українці залишаються для росіян людьми другого сорту. Навіть, за наявності російського паспорту" - зауважив радник мера.
Як повідомляв Укрінформ, другий день поспіль спостерігається прибуття військових окупантів та цивільних на авто з російськими номерами з Херсонського напряму в Маріупольський район.
Агресія росії спричинила в Маріуполі одну з найбільших гуманітарних катастроф. Місто майже на 90% зруйноване ворожими обстрілами. Знищені та зруйновані підприємства, міська комунальна інфраструктура, школи, дитсадки, лікарні, житлові будинки.
Маріуполь наразі без нормального постачання електрики, води, газу. Нині у заблокованому місті залишаються понад 100 тис. жителів.
Загарбники також продовжують зносити пошкоджені ними будинки, щоб сховати сліди своїх злочинів. Нещодавно з’явився список будинків, які загарбники планують знести у Маріуполі цього року, він налічує 136 багатоповерхівок.