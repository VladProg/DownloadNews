Міністр енергетики України Герман Галущенко провів низку телефонних розмов із колегами з європейських країн, під час яких обговорив впровадження санкцій проти російської атомної галузі.

Як передає Укрінформ, про це повідомляє Міністерство енергетики.
Зазначається, що Галущенко спілкувався, зокрема, із з віцепрем'єр-міністром - міністром з питань екологічного переходу Іспанії Терезою Рібера Родрігес, з міністром енергетичного переходу Франції Агнес Паньє-Рунаше, з міністром клімату та навколишнього середовища Польщі Анною Москвою і міністром енергетики Румунії Вірджилом Даніелем Попеску.
"Герман Галущенко наголошував на необхідності посилення тиску на росію та впровадження санкцій проти російської ядерної промисловості з метою демілітаризації та деокупації ЗАЕС. Також він підкреслював, що державам світу варто переглянути ставлення до росії як постачальника ядерного палива та відмовитися від російських технологій у цій галузі", - повідомляє Міненерго.
Крім того, сторони обговорили питання вимушеного припинення Україною експорту електроенергії через руйнування об’єктів генерації та енергетичної інфраструктури. Галущенко наголосив, що попри значну шкоду, спричинену російськими обстрілами, енергосистема України залишається стабільною.
Він також подякував європейським колегам за надану гуманітарну допомогу і готовність брати участь у проєктах з післявоєнної відбудови енергетичного сектору України.
Як повідомлялося, міністр енергетики України Герман Галущенко звернувся до міністрів енергетики держав-членів Євросоюзу під час неформального засідання із закликом координувати зусилля у підтримці енергосектору.
Фото: mev.gov.ua