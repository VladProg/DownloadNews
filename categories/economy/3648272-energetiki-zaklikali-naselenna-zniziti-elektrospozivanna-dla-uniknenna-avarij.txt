Енергетики закликають громадян споживати електроенергію відповідально, щоб уникнути перевантаження електромереж та аварій.

Як передає Укрінформ, про це ДТЕК повідомляє у Телеграмі.
«Тепла погода та зменшення споживання електроенергії промисловістю дозволили забезпечити українців світлом без відключень у новорічні свята. Але зараз в Україну повернулися морози. Всі починають вмикати обігрівачі та інші потужні електроприбори одночасно і виникає перевантаження», - йдеться в повідомленні.
У ДТЕК зазначили, що додаткове навантаження на пошкоджені після ворожих обстрілів електромережі може призвести до аварій.
Відповідно через це можуть виникати перепади напруги.
Як повідомляв Укрінформ, у Київській області аварійні бригади ДТЕК переведені в посилений режим через похолодання.