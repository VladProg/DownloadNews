Ціни на нафту у четвер, 5 жовтня, зростають після обвалу до мінімумів з кінця серпня за підсумками попередньої сесії.

Як передає Укрінформ, про це повідомляє enkorr.
Вартість грудневих ф'ючерсів на нафту Brent на лондонській біржі ICE Futures у четвер становить $86,37 за барель, що на $0,56 (0,65%) вище, ніж на закриття попередньої сесії. У середу ціна цих контрактів впала максимально з липня 2022 року - на $5,11 (5,6%), до $85,81 за барель мінімуму з 29 серпня.
Ф'ючерси на нафту WTI на листопад на електронних торгах Нью-Йоркської товарної біржі (NYMEX) здорожчали на $0,47 (0,56%), до $84,69 за барель. За підсумками попередніх торгів вартість цих контрактів зменшилася на $5,01 (5,6%), до $84,22 за барель, мінімуму з 31 серпня.
Міністри моніторингового комітету ОПЕК+ (JMMC) за підсумками засідання підтвердили відданість раніше прийнятим рішенням. Комітет заявив, що продовжить уважно оцінювати ринкові умови, наголосивши на готовності країн ОПЕК+ реагувати на зміни ринку і вживати додаткових заходів у будь-який час.
Перед засіданням Саудівська Аравія заявила, що зберігає план добровільного скорочення видобутку нафти до кінця 2023 року, але може переглянути його параметри у листопаді. росія, у свою чергу, заявила, що залишається прихильною до добровільного скорочення постачань нафти на світові ринки на рівні 300 тис. б/д до кінця поточного року, а в листопаді має намір оцінити можливість збільшення або скорочення її виробництва.
Доповідь Міністерства енергетики США, оприлюднена в середу, показала зниження запасів нафти в країні минулого тижня й різкий стрибок резервів бензину.
Комерційні запаси нафти в Штатах зменшилися на 2,22 млн барелів, тоді як консенсус-прогноз аналітиків, опитаних S&P Global Commodity Insights, передбачав їх зниження на 1,4 млн барелів. Запаси бензину підскочили на 6,48 млн барелів, тоді як експерти чекали їхнього збереження на колишньому рівні.
«Запаси бензину різко зросли, попри пік сезону технічного обслуговування НПЗ, і це говорить про слабкий попит», – зазначає аналітик Kpler Метт Сміт, слова якого наводить Market Watch.