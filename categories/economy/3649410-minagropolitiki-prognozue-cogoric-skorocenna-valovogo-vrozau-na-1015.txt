Перший заступник міністра аграрної політики та продовольства України Тарас Висоцький прогнозує, що в Україні цього року буде зібрано на 10-15% менше зернових та олійних культур.

Як передає Укрінформ, про це повідомляє пресслужба міністерства.
«Пріоритетними в аграріїв стають олійні культури. Це вже помітно на прикладі озимого ріпаку, його площа посіву порівняно з попереднім роком не зменшилася. Також очікуємо збільшення площ соняшнику та сої. Хоч олійні культури мають меншу урожайність на гектар, дають менший валовий збір у вазі, але вартість їх значно вища порівняно з зерновими – у 2-2,5 рази. Тому якщо ми говоримо про фізичний збір урожаю, то прогнозуємо, що зменшення буде на рівні 10-15%», – розповів Висоцький.
Він зазначив, що у міністерстві також очікують скорочення врожайності зерна цього року на 5%.
За словами заступника міністра, в Україні не очікується профіциту олійних. Він пояснив, що логістика олійних більш вигідна, оскільки одиниця тонни має більшу вартість, а транспортування коштує так, як тонна зернових. Висоцький зауважив, що саме через це українські фермери перелаштовуються і планують цього року збільшити посіви саме олійних.
Він нагадав, що основна збитковість у вітчизняній галузі сільського господарства спостерігалася навесні - влітку 2022 року, до відкриття «зернової ініціативи».
«З відкриттям «зернової ініціативи» по зернових культурах ми вже спостерігаємо прибутковість. Обсяги зростають, вартість логістики падає, тому прогнозуємо не лише по олійних, а й по зернових культурах, в тому числі озимій пшениці, позитивні результати в поточному році», – сказав заступник міністра.
Як повідомляв Укрінформ, Міністерство аграрної політики та продовольства очікує, що під час весняної посівної кампанії-2023 українські аграрії скоротять посівні площі мінімум на 20% порівняно з 2021 роком.