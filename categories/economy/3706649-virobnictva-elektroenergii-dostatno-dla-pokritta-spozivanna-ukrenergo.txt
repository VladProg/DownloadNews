Генерація України станом на 9 травня 2023 року повністю забезпечує потреби споживачів в електроенергії, ракетні атаки росіян не завдали пошкоджень електростанціям та магістральним мережам.

Як передає Укрінформ, про це повідомляє НЕК «Укренерго» у Телеграмі.
"Виробництво електроенергії наразі повністю покриває споживання. Завдяки водопіллю, яке все ще триває, гідроелектростанції продовжують активну роботу упродовж всієї доби. Також сезонно посилено працюють вітрові та сонячні електростанції. Продовжується експорт електроенергії в Молдову та Польщу. Імпорт в Україну відсутній", - йдеться в повідомленні.
Зазначається, що вечірня та сьогоднішня ранкова ракетні атаки росіян не завдали пошкоджень електростанціям та магістральним мережам. Водночас через обстріли росіян є пошкодження у розподільчих мережах прикордонних та прифронтових Чернігівській, Сумській, Харківській, Донецькій, Запорозькій та Херсонській областях, які постійно потерпають від ворога», - йдеться у повідомленні.
Зокрема, на Чернігівщині внаслідок обстрілів залишаються знеструмленими понад 1200 споживачів. Бригади обленерго чекають дозволу військових для відновлення живлення. Також сьогодні зранку на Херсонщині внаслідок обстрілів були знеструмлені споживачі, живлення яких лише вчора було відновлено. Енергетики працюють над відновленням.
В Укренерго зазначили, що на всіх пошкоджених російськими атаками об’єктах магістральних мереж тривають активні ремонтні роботи. У пріоритеті – відновлення рівня надійності енергопостачання споживачів, що потребує значних ресурсів та часу.
Як повідомлялося, росіяни за дві хвилі обстрілу України у ніч на 9 травня здійснили пуски 25 крилатих ракет "Калібр" та Х-101/Х-555. 23 ракети знищила протиповітряна оборона Повітряних сил Збройних сил України у взаємодії із складовими Сил оборони України.