У березні 2023 року до загального фонду державного бюджету України надійшло 152,2 млрд грн.

Про це повідомляє пресслужба Міністерства фінансів, передає Укрінформ.
«За оперативними даними Державної казначейської служби, за березень 2023 року до загального фонду державного бюджету надійшло 152,2 млрд гривень», - йдеться в повідомленні.
Серед платежів, справляння яких контролюють податкові та митні органи, основні надходження були отримані за рахунок: податку на додану вартість з ввезених на митну територію України товарів – 29,3 млрд грн, податку на прибуток підприємств – 26,2 млрд грн, податку на доходи фізичних осіб та військового збору – 13,3 млрд грн, податку на додану вартість з вироблених в Україні товарів – 10,0 млрд грн (зібрано 24,4 млрд, відшкодовано – 14,4 млрд грн), акцизного податку – 9,8 млрд грн, рентної плати за користування надрами – 7,7 млрд грн та ввізного та вивізного мита – 2,7 млрд гривень.
Крім того, за березень 2023 року до загального фонду державного бюджету надійшло 45,8 млрд грн у вигляді міжнародної допомоги (грантів).
Надходження ЄСВ до Пенсійного фонду та фондів соціального страхування у березні 2023 року становили 36,2 млрд гривень.
За оперативними даними ДКСУ за січень-березень 2023 року касові видатки державного бюджету становили 747,4 млрд грн, у тому числі загального фонду – 635,5 млрд грн, або 88,7% від розпису звітного періоду.
За перші три місяці 2023 року державний бюджет виконано з дефіцитом у сумі 220,3 млрд грн, у тому числі загальний фонд – у сумі 244,7 млрд грн, проти запланованого розписом загального фонду на січень-березень 2023 року дефіциту у сумі 467,9 млрд гривень.
Як повідомляв Укрінформ, у 2022 році до загального фонду державного бюджету надійшло 1 491,1 млрд гривень.
Фото: НБУ