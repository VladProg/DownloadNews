Представники Національного банку під час засідання регіональної групи країн - членів МВФ і Світового банку у Тиваті (Чорногорія), за участю керівництва ключових міжнародних фінансових організацій, обговорили події в Україні та стан економіки.

Як передає Укрінформ, про це повідомив голова Національного банку Андрій Пишний у Фейсбуці.
"Події в Україні, стан нашої економіки, фінансового сектору, демографічна ситуація – предмет детальних обговорень під час засідання за участю керівництва ключових міжнародних фінансових організацій. Адже наслідки воєнної агресії Росії проти нашої країни мають суттєвий вплив на всі проблемні питання регіону. Насамперед йдеться про виклики для макроекономічної стабільності", - повідомив Пишний.
Голова Нацбанку зазначив, що окрім безпосередньої участі в засіданні, мав серію зустрічей з міжнародними партнерами.
"Вже відбулася розмова з Полом Гілберсом, виконавчим директором МВФ, та Альфредом Каммером, директором Європейського департаменту МВФ. Саме в цей час у Відні проходить місія МВФ щодо першого перегляду програми розширеного фінансування. Перебуваючи в Тиваті, я дистанційно доєднуюся до окремих зустрічей. Зазначу, що обговорення проходить дуже продуктивно. Ми ретельно підготувалися до місії", - сказав Пишний.
Він підкреслив, що у виконанні структурних маяків та реалізації інших положень програми є відчутний прогрес з часу наших останніх зустрічей у Вашингтоні, тож обговорили з паном Гілберсом та паном Каммером ці ключові результати. Національний банк дотримується взятих на себе зобов’язань, зокрема в напрямі розроблення стратегії валютної лібералізації та проведення оцінки стійкості банківського сектору.

"Обговорили й питання, що не стосується програми, але відіграє значну роль у міжнародному контексті. Це посилення санкцій проти російських фінустанов. НБУ активно працює в цьому напрямі. Неприпустимо, що очільниця російського центробанку набіулліна та її заступники досі не в санкційному списку ЄС. Буквально вчора вона відвідала іран, де взяла участь переговорах стосовно об’єднання платіжних систем рф та ірану. Наслідки такого союзу для глобальної фінансової системи будуть вкрай негативні", - наголосив Пишний.
Як повідомляв Укрінформ, голова Національного банку України Андрій Пишний та його заступник Сергій Ніколайчук відбули із робочими візитами до Тивату (Чорногорія) та Відня (Австрія).