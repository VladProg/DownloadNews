Ціни на нафту змінюються різноспрямовано у четвер, 10 листопада, після різкого зниження напередодні на даних про збільшення запасів у США, а також сигналах про розширення карантинних обмежень у Китаї.

Як передає Укрінформ, про це повідомляє enkorr.
Січневі ф'ючерси на Brent здорожчали на лондонській біржі ICE Futures на $0,02 (0,02%) до рівня закриття середи, до $92,67 за барель. На день раніше Brent здешевшала на $2,71 (2,8%), до $92,65 за барель.
Грудневі ф'ючерси на WTI знизилися в ціні на Нью-Йоркській товарній біржі (NYMEX) на $0,06 (0,07%), до $85,77 за барель. За попередню сесію контракт здешевшав на $3,08 (3,5%), до $85,83 за барель.
Комерційні запаси нафти у США минулого тижня збільшилися на 3,92 млн барелів – до 440,76 млн бар., повідомило Міненерго країни. Експерти у середньому очікували зростання запасів лише на 250 тис. бар.
Як повідомлялось, Китай запроваджує карантинні заходи у низці великих міст, включаючи Пекін, на тлі стрибка захворюваності COVID-19 у країні до максимального за шість місяців рівня. Зокрема обмеження торкнулися міста Чунцин з населенням понад 32 млн осіб, яке зіткнулося з різким зростанням заражень більш ніж за рік.
«Трейдери були неправі, розраховуючи на можливість пом'якшення карантинних обмежень у Китаї. Погіршення ситуації в КНР повертає побоювання щодо спаду в економіці й зниження попиту на нафту на перший план», – зазначив аналітик SPI Asset Management Стівен Іннес.