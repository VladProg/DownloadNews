У 2022 році сума збитків учасників ринку від незаконних дій з платіжними картками порівняно з 2021 роком зросла на 46% і становила 481 млн грн.

Про це під час круглого столу з нагоди старту інформаційної кампанії з платіжної безпеки «ШахрайГудбай» розповів директор департаменту платіжних систем та інноваційного розвитку НБУ Андрій Поддєрьогін, передає Укрінформ.
«На жаль, платіжне шахрайство не зникло під час повномасштабної війни. Навпаки, у 2022 році ми спостерігали збільшення проявів кібершахрайства та кіберзлочинності у всіх сферах нашого життя, в тому числі і в платіжному. Сума збитків банків, торговців, клієнтів від незаконних дій з платіжними картками за минулий рік становила 481 млн грн. І це на 46% більше, ніж у довоєнному 2021 році», – сказав представник Нацбанку.
За його словами, у 2022 році середня сума однієї незаконної операції становила близько 2 200 грн на один випадок, що на третину більше, ніж у 2021 році (1 600 грн).
Водночас рівень збитків від незаконних дій з платіжними картками у загальній сумі всіх видаткових операцій з платіжними картками залишився відносно низьким.
«Так, на 1 млн грн видаткових операцій з використанням платіжних карток на незаконні дії чи шахрайські операції припадало 69 грн. У 2021 році цей показник дорівнював 65 грн», - повідомив Поддєрьогін.
Він також зазначив, що за кількістю випадків шахрайства з платіжними картами серед місць здійснення таких операцій лідирує інтернет. Тут відбулося 86% всіх випадків незаконних дій. Решта 14% - це оборудки із картками в торговельних мережах, банкоматах, через пристрої самообслуговування.
«Половина суми цих збитків, 53%, відбулася через соціальну інженерію. Тобто люди стають жертвами шахраїв через те, що розголошують їм дані своєї картки, або одноразові паролі для підтвердження операції, або дані для входу до інтернет-банкінгу. Зауважу, що під час війни технології платіжного шахрайства залишаються ті ж самі, але з'явилися нові сценарії. Найбільш поширений серед нових – це фейкова соціальна допомога від державних чи міжнародних організацій. Із середини 2022 року до сьогодні за ним спостерігається найбільша активність», - додав експерт.
Як повідомлялося, у 2022 році кількість операцій з використанням платіжних карток збільшилася на 1,4% за кількістю та на 40,5% - за сумою.