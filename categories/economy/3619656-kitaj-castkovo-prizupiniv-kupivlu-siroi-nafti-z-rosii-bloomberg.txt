Покупці сирої нафти в Китаї призупинили купівлю частини російської нафти через невизначеність щодо рівня цінової межі на нафту з рф, яку буде встановлено 5 грудня.

Про це повідомляє Укрінформ з посиланням на Bloomberg.
За словами трейдерів, обізнаних у цьому питанні, кілька партій російської нафти марки ESPO з доставкою в грудні залишаються непроданими. Продавці та китайські покупці не закривають угоди, доки не з'явиться більше чіткості щодо очікуваного обмеження цін на російську нафту, йдеться в публікації.
Обмеження цін буде запроваджено разом із санкціями Європейського Союзу щодо російської нафти 5 грудня, а на нафтопродукти – з 5 лютого 2023 року. Ті компанії, які дотримуватимуться обмежень, отримають доступ до страхових, банківських і транспортних послуг ЄС. Запровадження цінової межі спрямоване на зменшення доходів кремля для підтримки війни в Україні.
Проте росія знову заявила, що не продаватиме газ країнам, які запровадять обмеження. Натомість, за словами віце-прем'єра олександра новака, москва перенаправить постачання «ринково-орієнтованим партнерам» або скоротить виробництво.
Нафта марки ESPO користується популярністю у незалежних нафтопереробних заводів Китаю через високий вихід дизельного пального та коротку відстань доставки.
За словами китайських трейдерів, багато учасників ринку готові працювати в умовах цінового обмеження на нафту з рф, навіть якщо вони офіційно не підтримують такі санкції, повідомляє агентство.
Китай та Індія стали основними покупцями російської нафти. Більшість країн відмовилися від неї після вторгнення росії в Україну.