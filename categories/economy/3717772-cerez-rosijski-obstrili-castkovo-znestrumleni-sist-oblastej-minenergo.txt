У Донецькій області через бойові дії знеструмлені 34 населені пункти, унаслідок попередніх ворожих обстрілів без світла залишається частина споживачів ще в п'яти регіонах.

Як передає Укрінформ, про це Міністерство енергетики повідомило у Фейсбуці.
Так, частково знеструмленими через минулі обстріли є Запорізька, Сумська, Харківська, Херсонська та Чернігівська області.
На територіях, де дозволяє безпекова ситуація, працюють ремонтні бригади.
Через негоду у Київській області повністю знеструмленими залишилися 11 населених пунктів, ще 35 – частково. У Чернігівській області без електропостачання опинилися 45 населених пунктів. Відновлювальні роботи тривають.
У Києві через технологічні порушення, зокрема викликані попереднім обстрілом, без світла залишилися 36 тисяч споживачів. Станом на цей час усі заживлені.
За добу електропостачання відновлене понад 64 тисячам споживачів. Більшість із них – абоненти у Києві, Донецькій та Харківській областях.
"Ситуація з генерацією та споживанням електроенергії стабільна та контрольована. Виробленої електроенергії достатньо для покриття потреб споживачів. Дефіциту в системі немає", – зазначили в Міненерго.
Згідно з даними відомства, обсяг природного газу у сховищах за добу зріс майже на 27 млн кубометрів. Запаси блакитного палива сягнули 9,6 млрд метрів кубічних.
Як повідомляв Укрінформ, в Україні відновили роботу близько 70% енергооб'єктів, пошкоджених через російську агресію.