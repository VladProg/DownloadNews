Прем'єр-міністр Денис Шмигаль сподівається на якнайшвидше ухвалення американським Конгресом законопроєкту про арешт активів на користь відновлення України.

Як передає Укрінформ, про це він заявив у Телеграмі.
За його словами, до Конгресу США внесений законопроєкт про арешт активів на користь відновлення України (The Asset Seizure for Ukraine Reconstruction Act). Серед його співавторів як демократи, так і республіканці.
Законопроєкт дасть Міністерству юстиції США необхідні інструменти для того, аби швидше конфісковувати активи підсанкційних російських олігархів.
"Доходи від цих активів будуть передаватися Україні для нашої стійкості та відновлення", - заявив Шмигаль.
"Сподіваємося на якнайшвидше ухвалення цієї ініціативи. Працюємо над тим, щоб усі заморожені на Заході російські гроші, зокрема суверенні активи, були конфісковані на користь України", - наголосив очільник уряду.
Як повідомляв Укрінформ, проєкт закону, який дозволяє арешт активів російських олігархів для поповнення фонду відновлення України, The Asset Seizure for Ukraine Reconstruction Act, представили законодавці американського Конгресу.