Національний банк припускає, що експорт нашої агропродукції у другому кварталі зменшиться приблизно на 200 млн доларів.

Про це на брифінгу сказав заступник голови Національного банку України Сергій Ніколайчук, коментуючи ситуацію навколо експорту агропродукції до ЄС, повідомляє кореспондент Укрінформу.
"Ми врахували цей фактор, і вже на другий квартал ми зменшили експорт нашої агропродукції приблизно на 200 млн дол. США. Звичайно, втрати поставок до наших країн-сусідів, які запровадили відповідні обмеження, будуть більш значними, але ми також враховували і можливості переорієнтації на інші країни, в тому числі й за рахунок використання "зернового коридору", - сказав Ніколайчук.
За його словами, на третій та четвертий квартал цього року регулятор додаткових втрат обсягів експорту не закладав.
"Ми чудово розуміємо, що є певні ризики, пов'язані як із можливістю пролонгації цих санкцій сусідніми країнами, так і з іще більшим ускладненням роботи "зернового коридору". Ми оцінювали ці ризики кількісно, але, знову ж таки, наш базовий сценарій, як у січневому прогнозі, припускає нормальне функціонування "зернового коридору" до кінця цього року", - сказав Ніколайчук.
Як повідомляв Укрінформ, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Румунія ще не вводила обмежень на імпорт і транзит української агропродукції, але посилила контроль та перевірки сільськогосподарських товарів, що ввозяться на її територію.
Єврокомісія запропонувала пакет допомоги для фермерів з країн, що межують з Україною, який включає фінансову допомогу та інші заходи. Допомога буде надана за умови, що будуть зняті обмеження на ввезення української агропродукції.
Крім цього, Європейська комісія готова винести на розгляд країн-членів пропозицію щодо тимчасової заборони імпорту п’яти найбільш чутливих сільськогосподарських товарів з України до п’яти держав Євросоюзу. Водночас, Єврокомісія не підтримує введення заборони на імпорт з України ще восьми видів продукції, зокрема, меду, цукру, курятини, м’яса та молочних товарів.
Фото: Олександр Кубраков, Фейсбук