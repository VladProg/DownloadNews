Кабінет Міністрів змінив тимчасово виконуючих обов’язки керівників двох стратегічних підприємств - АТ «Укргазвидобування» та АТ «Укртрансгаз».

Відповідне рішення було ухвалене на засіданні уряду 6 січня, повідомляє Укрінформ із посиланням на пресслужбу НАК «Нафтогаз-України».
Зазначається, що тимчасово виконуючим обов'язки керівника АТ «Укргазвидобування» став Олег Толмачев, який очолював дивізіон «Нафтогаз Розвідка та Видобування» Групи Нафтогаз.
Толмачев має понад 20 років досвіду у видобуванні вуглеводнів у Північній Америці. Обіймав керівні посади у таких газодобувних компаніях у США, як BP America, Chesapeake Energy, EnCana Oil & Gas USA, Eclipse Resources і Montage Resources.
Виконуючим обов’язки керівника АТ «Укртрансгаз», що є оператором усіх українських підземних сховищ газу, призначено Романа Малютіна.
Він має понад 20 років досвіду роботи на підприємствах, що займаються транспортуванням та зберіганням газу. Упродовж останніх півтора року очолював технічний департамент Укртрансгазу, де відповідав за експлуатацію компресорних станцій, напрямки енергетики та метрології.
Як повідомлялося, з травня 2022 року виконуючим обов'язки гендиректора компанії АТ «Укргазвидобування» був Олександр Романюк.
У серпні 2020 року виконуючим обов'язки гендиректора компанії АТ «Укртрансгаз» був призначений Сергій Перелома.