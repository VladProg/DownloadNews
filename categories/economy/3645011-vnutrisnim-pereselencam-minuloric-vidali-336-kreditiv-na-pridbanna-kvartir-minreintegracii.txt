У 2022 році внутрішнім переселенцям видали 336 пільгових кредитів на придбання квартир.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
«Сім’ї з-поміж внутрішньо переміщених осіб вже отримали 572 пільгових іпотечних кредити на придбання житла, з них 336 - видано у 2022 році за результатами 9 незалежних відборів. Загальна сума виданих кредитів складає понад 766 млн гривень», - ідеться в повідомленні.
Надання пільгових кредитів реалізується в межах спільного проєкту Мінреінтеграції та Держмолодьжитла.
Так, програма «Житлові приміщення для внутрішньо переміщених осіб» стартувала у 2021 році, була призупинена з початком повномасштабного вторгнення росії й поновилася у серпні.
«У 2022 році був виданий ювілейний – 500-й кредит. Його оформила молода родина із Севастополя. Можливість придбати квартиру у столиці на найбільш вигідних в Україні умовах сім’я отримала за результатами одного із незалежних відборів», - сказано в повідомленні.
Восени 2022 року Уряд підтримав ініціативу Мінреінтеграції та розширив можливості участі у програмі забезпечення житлом внутрішніх переселенців.
Так, кредити надаються на строк до 30 років (раніше 20 років) під 3% річних, виходячи з нормативної площі житла 52,5 кв. м. на особу чи сім’ю з двох осіб і додатково 21 кв. м. на кожного наступного члена сім’ї. Також громадяни отримали можливість обирати собі житло, яке реконструйовано не більше ніж 35 років тому (раніше 25 років).
Крім того, право на участь у програмі з’явилося у тих осіб, які мають житло на території громад, де тривають воєнні дії або які перебувають у тимчасовій окупації.

Як повідомляв Укрінформ, внутрішньо переміщені особи у 2023 році автоматично продовжать отримувати допомогу на проживання.