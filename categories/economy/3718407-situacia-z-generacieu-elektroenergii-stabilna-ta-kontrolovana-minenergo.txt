Станом на 5 червня ситуація з генерацією електроенергії стабільна та контрольована. Її виробництва достатньо для покриття потреб споживачів.

Як передає Укрінформ, про це повідомило Міністерство енергетики у Телеграмі.
«Ситуація з генерацією та споживанням електроенергії стабільна та контрольована. Минулої доби (4 червня) відбувався експорт електроенергії до Молдови - 340 МВт-год. Комерційний імпорт зі Словаччини та Молдови становив 6 187 МВт-год», - йдеться в повідомленні.
У міністерстві уточнили, що ворог продовжує тероризувати прифронтові та прикордонні території. У Донецькій області через бойові дії знеструмлено 35 населених пунктів, без світла залишилися 13,2 тис. споживачів. Також через обстріли в Сумській області відключено 7,7 тис. абонентів.
Крім цього, внаслідок попередніх обстрілів без світла залишається частина споживачів у Запорізькій, Харківській, Херсонській, Чернігівській областях.
НЕК «Укренерго» просить українців раціонально використовувати електроенергію та зменшити її споживання у вечірні години, адже на теплових електростанціях та кількох енергоблоках АЕС триває ремонтна кампанія.
«Упродовж дня просимо розподіляти використання електроенергії і переносити користування потужними приладами з вечірніх годин на інші періоди доби. Адже триває ремонтна кампанія на теплових електростанціях та кількох енергоблоках АЕС, тож в енергосистемі працює менша кількість енергоблоків. Також завершується водопілля, що незабаром вплине на зменшення виробництва електроенергії на гідроелектростанціях», - йдеться в повідомленні пресслужби компанії у Фейсбуці.
В Укренерго уточнили, що продовжується ремонтна кампанія на всіх енергетичних об’єктах, які зазнали пошкоджень під час масованих ударів, здійснених за допомогою ракет та дронів.
«Країна-агресор постійно завдає ударів по прикордонних та прифронтових територіях. Зазнають пошкоджень мережі обленерго, зокрема на Харківщині, Донеччині, Дніпропетровщині, а також на Сумщині та Херсонщині. Бригади обленерго відновлюють мережі, де дозволяє безпекова ситуація. Нових пошкоджень у магістральних мережах не було», - резюмували в НЕК.