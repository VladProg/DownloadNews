Україна станом на 8 листопада накопичила 14,6 млрд кубометрів газу. Також на складах ТЕС і ТЕЦ знаходиться 1,5 млн тонн вугілля.

Про це повідомив під час засідання уряду Прем‘єр-міністр України Денис Шмигаль, передає Укрінформ.
«Закачування газу в наші газосховища також продовжується. Відносно м’яка осінь та економія енергоресурсів все ще дозволяє нам закачувати газу більше, ніж ми його відбираємо з газосховищ. Станом на сьогодні в запасах у нас є 14,6 млрд кубічних метрів газу. 98% цього ресурсу — це український газ, і 2% належить нерезидентам», - зазначив очільник уряду.
Шмигаль додав, що на складах ТЕС і ТЕЦ наразі знаходиться 1,5 млн тонн вугілля, що майже вдвічі більше, ніж необхідні гарантовані запаси.
«Тому ресурсів накопичено достатньо, і ключовим викликом залишається саме навмисні пошкодження енергетичної інфраструктури росією», - резюмував Прем‘єр-міністр.
Як повідомлялось, станом на 8 листопада для майже 60% об’єктів по всій Україні увімкнули опалення. У п’яти областях рівень підключення до тепла становить більш ніж 85%, ще у двох регіонах – сягнув 100%.