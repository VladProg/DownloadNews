За матеріалами Служби безпеки України арештовано активи російських олігархів на майже 190 млрд грн, санкції запроваджено до понад 4 тис. компаній

Як передає Укрінформ, про це СБУ повідомляє у Телеграмі.

"Служба безпеки України системно збирає докази про причетність російських олігархів і бізнесменів до фінансування збройної агресії РФ проти України. Це один із необхідних кроків для розгляду їх у комплексі з воєнними злочинами РФ у Міжнародному кримінальному суді в Гаазі", - ідеться у повідомленні.

Як зазначив голова СБУ Василь Малюк, кожен спонсор російського тероризму має сидіти на лаві підсудних поруч із президентом Росіі Володимиром Путіним. “Тому що - повноцінні співучасники злочинів. За їхні гроші Росія запускає ракети і дрони”, - підкреслив Малюк.
За його словами, “СБУ зробить усе, щоб дослідити всі бізнес-ланцюжки, які ведуть до фінансування війни, і довести їх у міжнародному трибуналі".
"Зрештою російські активи мають працювати на користь України. Вже сьогодні СБУ активно “дерусифікує” бізнес, який працює на ворога, дотримуючись жорсткої лінії щодо його санкцій, арешту і конфіскації”, – заявив Малюк.
Він поінформував, що “упродовж 2022-2023 років за матеріалами СБУ було арештовано бізнес-активів російських олігархів на майже 190 млрд грн. Зокрема йдеться про корпоративні права та нерухоме майно десятків підприємств, кінцевими бенефіціарами яких є російські корпорації “Роснефть”, “Росатом”, “Газпром”, “Ростех”, “РусАл”, “Група ГМС”, “Татнефть”, банки тощо.
"Окрім того, за ініціативи СБУ було запроваджено економічні санкції до понад 4 тис. російських компаній, які безпосередньо фінансують військове вторгнення, допомагають державі-агресору обходити санкції, закуповувати матеріали, техніку військового призначення і компоненти озброєнь в інших країнах", - додав очільник спецслужби.
За словами Малюка, "спецслужба сформувала список російського бізнесу, що фінансує війну, і комплексно перевіряє кожного фігуранта. Уся інформація буде долучена до кримінальних проваджень для розгляду у міжнародному трибуналі".
Зібрані матеріали стануть доказами у кримінальних провадженнях за ч. 5 ст. 27 та ч. 3 ст. 110 (пособництво у посяганні на територіальну цілісність та недоторканність України) та чч. 1, 2 ст. 437 (планування, підготовка, розв'язування та ведення агресивної війни) Кримінального кодексу України.
СБУ наголошує на невідворотності покарання за злочини проти України.

Як повідомляв Укрінформ, працівники Державного бюро розслідувань у взаємодії зі СБУ повідомили про підозру російському олігарху, президенту ФК "ЦСКА" Євгенію Гінеру, який побудував в тимчасово окупованому Криму дві теплоелектростанції та поставляв армії РФ боєприпаси.