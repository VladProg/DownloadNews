Під час обшуків у 16 регіональних газових підприємствах та офісах Групи компаній «Регіональна Газова Компанія» задокументовано факт протиправного використання тарифних коштів, передбачених на закупівлю газу для покриття виробничо-технічних втрат. Такими діями державі було завдано збитки у сумі майже 3,5 млрд грн.

Про це повідомила пресслужба Бюро економічної безпеки, передає Укрінформ.
“Встановлено, що у попередні роки з метою реалізації згаданого протиправного механізму газорозподільчі компанії незаконно відбирали з газотранспортної системи природний газ, системно збільшуючи заборгованість перед державною компанією. Фактично природний газ передавався газорозподільним компаніям в обсязі, який в декілька разів нижче розміру передплаченого. Зібрані таким чином гроші за надані послуги виводили у «тіньовий» обіг на підконтрольні підприємства. У подальшому, фігуранти провадження намагались компенсувати штучно створені борги за рахунок бюджетних коштів”, - повідомили в БЕБ.
У ході проведеного Департаментом аналізу інформації та управління ризиками БЕБ аналітичного дослідження фінансово-господарських взаємовідносин товариств по ланцюгу постачання встановлена сума ймовірного завищення податкового кредиту з ПДВ може становити 281 млн грн.
Окрім того аналітики БЕБ встановили, що безтоварні операції проводилися під виглядом закупівлі газу, здійснювалося фінансування інших видів операційної діяльності Групи компаній (надання фінансової допомоги, трейдінгові витрати, виплати дивідендів власникам тощо).
“Детективи БЕБ спільно з оперативниками СБУ локалізували протиправну оборудку регіональних газорозподільчих підприємств з привласнення природного газу, що належить державі. Досудове розслідування у кримінальному проваджені розпочате за ознаками кримінального правопорушення, передбаченого ч. 5 ст. 191 КК України (привласнення, розтрата майна або заволодіння ним шляхом зловживання службовим становищем) та ч. 3 ст. 212 КК України (ухилення від сплати податків)”, - уточнили в БЕБ.
Крім того додається, що у тісній координації з «Нафтогаз України», ще у двох областях керівництво газорозподільчими компаніями повернуто державним представникам.
Як повідомлялося, РГК заявила про рейдерське захоплення Харківміськгазу. У ТОВ «Газорозподільні мережі» наголосили на законності дій стосовно зміни менеджменту акціонерних товариств "Харківміськгаз" та "Криворіжгаз".
Фото: БЕБ