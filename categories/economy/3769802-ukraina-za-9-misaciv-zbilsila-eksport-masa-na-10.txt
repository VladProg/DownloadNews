У січні-вересні 2023 року Україна збільшила обсяги експорту м'яса на 10% порівняно з 2022 роком.

Про це заявив перший заступник міністра агрополітики Тарас Висоцький, передає Укрінформ із посиланням на пресслужбу міністерства.
«В Україні є всі передумови для ефективного розвитку м’ясної галузі і реалізації експортного потенціалу. За 9 місяців 2023 року зростання обсягів експорту м’яса становило понад 10% порівняно з 2022 роком», - сказав він.
Восоцький зазначив, що українські виробники м’яса в умовах війни зберегли базу для зростання галузі, зокрема цьогоріч очікується збільшення виробництва свинини на 4% порівняно з 2022 роком.
За словами заступника міністра, згідно із короткостроковим прогнозом на 2024 рік, в Україні очікується стабілізація обсягів виробництва м’яса птиці та свинини.
Як повідомляв Укрінформ, у 2022 році Україна експортувала м’яса та субпродуктів на 925 млн дол. США, що на 9% більше, ніж у 2021 році.