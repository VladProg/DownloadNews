На одній з українських теплоелектростанцій після ремонту повернувся в роботу енергоблок робочою потужністю 190 МВт.

Як передає Укрінформ, про це повідомляє Міністерство енергетики.
«Після завершення капітального ремонту підключено до мережі енергоблок на одній з ТЕС робочою потужністю 190 МВт. Загалом вже відремонтовані та перебувають у ремонті 24 енергоблоки теплової генерації потужністю у понад 4,3 тисячі МВт. Це понад 60% від загальної кількості», - йдеться у повідомленні.
Водночас, масштабна ремонтна кампанія на всіх видах електростанцій все ще триває.
Повідомляється також, що через негоду у західних та центральних областях знеструмлено близько 100 тис. споживачів у 263 населених пунктах. Більшість - на Львівщині, де без енергопостачання лишаються більше 77 тис. людей у 152 населених пунктах. Енергетики ведуть інтенсивні ремонтні роботи.
Через бойові дії залишаються знеструмленими частина абонентів у Донецькій, Дніпропетровській, Запорізькій, Сумській, Херсонській, Харківській, Чернігівській областях. Зокрема, на Дніпропетровщині через нічний обстріл пошкоджено мережі у Покровському районі. Без світла близько 200 споживачів у селищах поблизу Нікополя.
Через нещодавній обстріл була пошкоджена повітряна лінія 10 кВ і знеструмлювався один населений пункт поблизу Одеси. Наразі ремонтні роботи завершено, споживачів заживлено.
У Херсоні залишаються знеструмленими близько 9,7 тисяч споживачів. Енергетики продовжуватимуть відновлювальні роботи у мікрорайоні Острів: за 30 серпня було відновлено 1,5 кілометра кабельної мережі 6 кВ та заживлено кілька багатоповерхівок.
Як повідомлялося, через новий рекорд споживання електроенергії НЕК «Укренерго» 29 серпня брала аварійну допомогу з Польщі та Румунії загальним обсягом 2650 МВт-год.