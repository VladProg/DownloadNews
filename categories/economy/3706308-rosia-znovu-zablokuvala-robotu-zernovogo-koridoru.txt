російська федерація відмовилась реєструвати та проводити інспекції суден, що прямують "зерновим коридором" на вхід до морських портів України.

Як передає Укрінформ, про це повідомляє пресслужба Міністерства розвитку громад, територій та інфраструктури України у Фейсбуці.
"російська федерація в черговий раз фактично зупинила «зернову ініціативу», відмовившись реєструвати судна на вхід та проводити їх інспекції. Такий підхід повністю суперечить умовам чинної угоди", - йдеться у повідомленні.
У міністерстві наголошують, що деструктивна політика росії унеможливлює складання інспекційного плану відповідно до процедур спільного координаційного центру, які передбачають щоденне погодження всіма сторонами плану інспекцій як на вихід, так і на вхід.
Станом на 8 травня 2023 року на інспекцію в територіальних водах Туреччини очікують 90 суден, з яких 62 – це судна, які йдуть під завантаження. Інспекції як вхідного, так і вихідного флота призупинені.
"Україна категорично не приймає намагання росії зупинити реєстрацію та інспектування вхідного флоту, які мають відбуватися з огляду на працюючу ініціативу. Очікуємо на позицію партнерів, ООН та Туреччини", - підкреслюють у Мінвідновлення.
Як повідомляв Укрінформ, 18 березня 2023 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море». За даними віцепрем’єр-міністра з відновлення – міністра розвитку громад, територій та інфраструктури Олександра Кубракова, дія угоди була продовжена на 120 днів.
У квітні 2023 року російська сторона тричі блокувала роботу "зернового коридору". Експорт української агропродукції "зерновим коридором" у квітні становив менше 3 млн т.