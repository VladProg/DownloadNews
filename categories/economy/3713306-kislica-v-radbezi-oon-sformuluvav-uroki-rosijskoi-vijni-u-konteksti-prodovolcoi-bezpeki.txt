Постійний представник України при ООН Сергій Кислиця, виступаючи в Радбезі ООН у вівторок, назвав чотири уроки російської війни, «які можуть бути корисними» у контексті обговорення залежності продовольчої безпеки від збройних конфліктів.

Про це передає власний кореспондент Укрінформу у Нью-Йорку.
По-перше, «голод залишається важливим елементом у інструментарії агресора для підриву обороноздатності держави, на яку він напав, та придушення цивільного населення на окупованих територіях», зазначив Кислиця.
Він нагадав, що від початку вторгнення Москва вдається до блокування гуманітарних коридорів та доступу до оточених і окупованих територій.
«Голод також використовувався як тортури проти затриманих на окупованих територіях та українських військовополонених», - додав постпред.
По-друге, агресор намагається конвертувати глобальну продовольчу проблему в обурення проти жертви агресії та дискредитувати його законну самооборону, посилаючись на потреби постраждалих країн та регіонів.
З цією метою агресор намагається підірвати багатосторонні ініціативи з реагування на кризи, у випадку з російською війною – це Чорноморська зернова ініціатива, пояснив він
По-третє, збройний конфлікт спричиняє «мінне забруднення сільськогосподарських угідь, а також руйнування критичної інфраструктури, що підриває виробництво, розподіл та доступ до продовольства і води», зазначив Кислиця.
За його словами, Росія перетворила Україну на одну з найбільш забруднених мінами країн. Зокрема, тисячі мін та інших вибухонебезпечних об’єктів розкидані на українських сільськогосподарських угіддях площею понад 4 700 кв. км.
По-четверте, на переконання постпреда, ООН має відігравати важливу роль у глобальних зусиллях, спрямованих на подолання тяжких наслідків війни для цивільного населення.
Кислиця нагадав слова Генсека ООН Антоніу Гутерреша з його виступу, який він виголосив кілька годин тому: «Війна означає голод».
«Це справді обурливо, що понад 117 млн чоловік у світі зіткнулися з гострим голодом через війну і брак безпеки», – сказав постпред, нагадавши, що нещодавно у Судані загинули сотні цивільних осіб, а у Сомалі торік через посуху померли 43 тис. чоловік, половина з яких діти.
За словами Кислиці, Україна вже не вперше протистоїть кремлівській практиці використання продовольства як зброї.
Він зауважив, що цього року виповнюється 90 річниця Великого Голоду, спричиненого сталінським режимом, який забрав в Україні життя мільйонів людей.
«Ці болючі спогади нині є одним з головних джерел українського опору сучасним загарбникам», – додав постпред.
Як повідомляв Укрінформ, у вівторок, Рада Безпеки ООН, в якій у травні головує Швейцарія, проводить відкриті дебати щодо захисту цивільних осіб у збройних конфліктах. Генсек ООН, виступаючи у своєму згадав Україну лише в контексті Чорноморської ініціативи. При цьому значну частину виступу він присвятив необхідності захисту цивільних осіб у Судані, Афганістані, Ефіопії, Сирії, а також докладно зупинився на важливості виконання чорноморської ініціативи та «меморандуму про взаєморозуміння щодо просування російських продуктів харчування та добрив на світові ринки».