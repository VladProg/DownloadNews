За підсумками шести місяців з моменту відновлення роботи Білгород-Дністровський морський торговельний порт збільшив навантаження у 100 разів.

Про це повідомляє пресслужба порту у Фейсбуці, передає Укрінформ.
«Обробка вантажів у Білгород-Дністровському морському торговельному порту зросла більш ніж у 100 разів у порівнянні із 2021 роком», - йдеться в повідомленні.
Наголошується, що такі результати держстивідор отримав за результатами діяльності впродовж 6 місяців з моменту відновлення роботи у форматі логістичного центру.

На підприємстві підкреслюють, що за цей період вдалося обробити майже всі види зернових та декілька видів продукції ГМК. Порт прийняв понад 10 тис. вантажних автомобілів та відвантажив залізницею більше 4 тис. вагонів, чим суттєво полегшив навантаження на дорожню інфраструктуру до портів Ізмаїл та Рені.
У підсумку, лише за пів року підприємство обробило більше вантажів, ніж за останні три роки загалом.
Як повідомлялося, упродовж п'ятнадцятого тижня роботи «зернового коридору», з 7 по 13 листопада 2022 року, через морські порти Одеської області було експортовано 525,7 тис. т агропромислової продукції, що на 4% менше, ніж за попередній тиждень.
Перше фото з сайту bessarabia.ua