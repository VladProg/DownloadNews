Через новий рекорд споживання електроенергії НЕК "Укренерго" 28 серпня застосовувала аварійну допомогу з Румунії та Польщі загальним обсягом 1200 МВт-год.

Як передає Укрінформ, про це повідомляє пресслужба компанії у Фейсбуці.
Повідомляється, що 28 серпня був зафіксований новий літній рекорд споживання електроенергії – вечірній максимум споживання перевищив попередній показник 21 серпня на 1,2%.
“Укренерго” було вимушене для покриття попиту з 19:00 до 22:00 застосувати аварійну допомогу з енергосистеми Польщі та Румунії. Її загальний обсяг склав 1200 МВт-год. Аварійна допомога є останнім і найдорожчим заходом екстреного реагування для балансування енергосистеми, який не вимагає відключення споживачів", - повідомляє оператор системи передачі.
Зазначається, що після аварійного ремонту в роботу повернулись два енергоблока теплових електростанцій, натомість в аварійний ремонт виведено один. Однак кількість блоків електростанцій в роботі обмежена, адже триває масштабна ремонтна кампанія.
У вівторок, 29 серпня, є імпорт незначних обсягів електроенергії зі Словаччини в ранкові та вечірні години загальним обсягом 1638 МВт, з максимальною потужністю в окремі години до 336 МВт. Експорт відсутній.
Повідомляється також, що 28 серпня були зафіксовані короткочасні відключення дією захисту трьох високовольтних ліній у північному, центральному та західному регіонах. Знеструмлення споживачів не було, зараз лінії працюють.
Як повідомлялося, НЕК "Укренерго" 24 серпня для покриття попиту на електроенергію залучала аварійну допомогу з Румунії та Польщі загальним обсягом 1800 МВт-год.