Через блокування польськими перевізниками роботи пунктів пропуску на кордоні з Україною зараз у чергах стоять 2600 вантажівок.

Про це повідомив у коментарі Укрінформу речник Державної прикордонної служби України Андрій Демченко.
"За інформацією польських прикордонників, у чергах знаходяться 2600 вантажівок: "Ягодин-Дорогуськ» - 800, «Краківець-Корчова» - 1200, «Рава Руська-Гребенне» - 600 вантажівок", - сказав Демченко.
Крім того, ще 1450 вантажівок знаходяться на напрямку пункту пропуску «Шегині», додав речник.
Як повідомляв Укрінформ, на паркінгу біля Корчової помер 56-річний український водій, який чекав на перетин кордону. Це вже другий випадок смерті українського водія за час блокування кордону польськими перевізниками.
Із 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава Руська”, “Дорогуськ - Ягодин”.
Серед вимог до уряду Польщі - повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".