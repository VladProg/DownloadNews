Голова Комітету Верховної Ради з питань бюджету Юрій Арістов зареєстрував проєкт постанови про прийняття за основу проєкту закону про внесення змін до Бюджетного кодексу щодо актуалізації та удосконалення деяких положень.

Про це повідомляє Укрінформ із посиланням на сайт парламенту.
«Комітету Верховної Ради України з питань бюджету доопрацювати зазначений законопроєкт з урахуванням поправок і пропозицій суб’єктів права законодавчої ініціативи, скоротивши строк подання таких поправок і пропозицій наполовину, а також пропозицій, висловлених у висновку Комітету Верховної Ради України з питань бюджету від 6 жовтня 2022 року відповідно до частини першої статті 116 Регламенту Верховної Ради України, та внести його на розгляд Верховної Ради України у другому читанні», - йдеться у проєкті цього документа.
Проєкт постанови очікує розгляду у сесійній залі ВР.
Арістов також зареєстрував проєкт постанови про висновки та пропозиції до проєкту Закону України про Державний бюджет України на 2023 рік. Він наразі опрацьовується в профільному комітеті.
Цим проєктом документа Кабінету Міністрів буде доручено підготувати законопроєкт про держбюджет до другого читання відповідно до Бюджетних висновків ВРУ та подати його на розгляд парламенту у двотижневий строк з дня набуття чинності цією постановою.

Кабінет Міністрів на засіданні 13 вересня затвердив законопроєкт про Державний бюджет України на 2023 рік.
Пріоритет проєкту — безпека та оборона України. На відповідний сектор має бути спрямовано 1,13 трлн гривень (майже 50% всього бюджету). Порівняно з бюджетом на 2022 рік зростання видатків на безпеку й оборону буде більш як у чотири рази.
Другий пріоритет проєкту – соціальні програми. Так, на пенсії, субсидії, допомогу малозабезпеченим родинам, виплати внутрішньо переміщеним особам, витрати на медицину та освіту передбачається виділити понад 800 млрд грн – це 35% від всіх видатків у проєкті бюджету.
Всі інші видатки будуть скорочуватися. Головна стаття економії — зменшення видатків на органи державної влади. Зокрема, планується зменшити кількість чиновників, урізати зарплати та премії, виняток – силові структури. Видатки на утримання органів держвлади буде скорочено на 11,6 млрд грн порівняно з 2022 роком.
Перший заступник Голови ВР Олександр Корнієнко розповів у коментарі Укрінформу про те, що народні депутати планують ухвалити Держбюджет-2023 у жовтні, проте дата ухвалення залежить від опрацювання в Комітеті Верховної Ради з питань бюджету, а також кількості правок і пропозицій, поданих парламентаріями.