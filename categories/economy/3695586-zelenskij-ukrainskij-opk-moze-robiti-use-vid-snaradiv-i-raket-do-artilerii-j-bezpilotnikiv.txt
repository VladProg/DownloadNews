Президент України Володимир Зеленський вірить у потужний розвиток вітчизняного оборонно-промислового комплексу, який уже зараз здатний виробляти для України все - від снарядів і ракет до артилерії і безпілотників.

Про це Глава держави розповів у своєму відеозверенні, нагадавши, що сьогодні вперше відзначається День працівників ОПК, передає Укрінформ.
"Сьогодні в Маріїнському палаці, де ми завжди вшановуємо тих, хто найбільше зробив для Української держави, вперше був відзначений день працівників і працівниць нашого ОПК. Це доволі несправедливо, що досі в Україні не було такого спеціального дня, коли можна було б ушанувати працю всіх тих, хто створює українську зброю, українські снаряди, українську техніку. Хто створює й наші ракети, які так яскраво проявили себе в акваторії Чорного моря в цей день рік тому, 13 квітня, коли зупинився морський шлях російського чорноморського флагмана. Це люди, які створюють наші гармати – 155 міліметрів, які зараз на полі бою і щодо яких чуємо лише позитивні відгуки від наших бійців і… зрозуміло які «відгуки» окупанта", - зазначив Зеленський.

Джерело: ОП
За його словами, поки, звісно, не можна розповідати про більшість тих позитивів, яких досягнуто щодо нашої зброї та наших власних українських снарядів, але всій нашій державі, всьому суспільству є за що бути вдячними тим професіоналам, які оберігають і розвивають наш оборонно-промисловий комплекс. "Вони здатні робити для України все – від снаряда до ракети, від артилерії до безпілотників", - наголосив Президент.
Він нагадав, що з нагоди нового професійного свята нагородив представників галузі, і висловив впевненість, що український ОПК завжди буде розвиватися саме так, як розвивається вже кілька років – у постійному зростанні, у постійному розширенні номенклатури продукції та можливостей галузі.
Як повідомляв Укрінформ, Президент Володимир Зеленський підписав Указ про встановлення 13 квітня Дня працівників оборонно-промислового комплексу.
Фото: ОП