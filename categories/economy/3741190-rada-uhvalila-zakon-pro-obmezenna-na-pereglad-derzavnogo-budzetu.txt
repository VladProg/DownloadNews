Верховна Рада ухвалила закон про забезпечення передбачуваності бюджетної політики, збалансованості бюджету та посилення боргової стійкості.

Законопроєкт №9346-1д у другому читанні підтримало 249 народних депутатів, передає Укрінформ із посиланням на Телеграм парламентаря Ярослава Железняка.
«Метою прийняття закону є виконання зобов’язань України, визначених Меморандумом про економічну та фінансову політику, щодо відновлення і посилення окремих норм Бюджетного кодексу України для забезпечення передбачуваності бюджетної політики, збалансованості бюджету та посилення боргової стійкості», - йдеться в пояснювальній записці.
Документ передбачає, що внесення змін до закону про державний бюджет може розглядатися у Верховній Раді лише у разі наявності позитивного висновку Міністерства фінансів. Також відновлено з 1 січня 2024 року середньострокове бюджетне планування (ухвалення Бюджетної декларації) та розробку Стратегії управління державним боргом у поточному році.
Також передбачається, що у 2023-2028 роках граничний обсяг державних гарантій, які надаються за рішеннями уряду, не може перевищувати 3% планових доходів загального фонду державного бюджету, а граничний обсяг державних гарантій, які надаються на підставі міжнародних договорів, визначатиметься законом про державний бюджет.
Реалізація закону сприятиме залученню Україною кредиту від Міжнародного валютного фонду на суму понад 15 млрд доларів США в рамках Механізму розширеного фінансування, а також мобілізації масштабного пільгового фінансування від міжнародних донорів і партнерів України.
Як повідомлялось, Президент України Володимир Зеленський підписав закон про внесення змін до Податкового кодексу України та інших законів України щодо особливостей оподаткування у період дії воєнного стану.