Ощадбанк розширив умови доступного кредитування за програмою «Доступні кредити 5-7-9%» у межах якої ФОПи можуть отримати кредит без застави майна.

Як передає Укрінформ, про це повідомляє пресслужба банку.
"Ощадбанк розширив умови доступного кредитування за програмою «Доступні кредити 5-7-9%» з метою підтримки мікропідприємництва, а саме фізичних осіб-підприємців (ФОП). Для розвитку підприємницької діяльності ФОП може отримати кредит без застави майна (такий кредит має бути забезпечений порукою)", - йдеться в повідомленні.
Зазначається, що скористатись таким кредитуванням можуть підприємці з 10 областей: Вінницької, Житомирської, Закарпатської, Івано-Франківської, Кіровоградської, Львівської, Рівненської, Тернопільської, Хмельницької та Чернівецької.
У банку нагадують про основні параметри кредитування: цільове призначення – поповнення оборотного капіталу, сума кредиту має складати до 500 тис. грн, термін кредитування складає від 6 до 12 місяців.
Як повідомляв Укрінформ, за час дії програми «Доступні кредити 5-7-9%» Ощадбанк видав 7 748 кредитів на загальну суму 20,055 млрд грн.