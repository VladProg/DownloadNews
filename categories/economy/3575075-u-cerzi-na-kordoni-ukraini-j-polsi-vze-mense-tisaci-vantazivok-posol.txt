У пункті пропуску “Дорогуськ - Ягодин” на Волині оформлення вантажівок відбувається у пришвидшеному темпі, тож уперше за багато місяців у черзі - менше тисячі автівок.

Про це в коментарі кореспондентові Укрінформу повідомив посол України в Польщі Василь Зварич.
“Зараз вантажні автомобілі оформлюють у пришвидшеному порядку: щодоби через кордон пропускається понад 600 вантажівок з України до Польщі“,- повідомив дипломат.
За його словами, 18 вересня у черзі з українського боку на в’їзд до Польщі вперше за останні місяці - менше тисячі вантажівок. Зварич зазначив, що в понеділок на пункті пропуску “Дорогуськ - Ягодин” з українського боку кордону залишалося 930 автомобілів, хоча ще 15 вересня було 1550.
“Щодоби черга зменшується в середньому на 200 автомобілів, позитивна тенденція щодо оформлення на пункті пропуску “Дорогуськ - Ягодин” на виїзд з України зберігається ”,- підкреслив Зварич.
Він також поінформував, що оформлення порожніх вантажівок на пункті пропуску “Зосін - Устилуг” відбувається у нормальному режимі, час очікування на перетин кордону – кілька годин.
Як повідомлялося, черги вантажних автомобілів на кордоні з Польщею останнім часом постійно зростали через низьку пропускну спроможність митниці з польського боку. Біля пункту пропуску "Ягодин - Дорогуськ" вона навіть перевищувала 50 км. Через це страйкували як українські, так і польські перевізники.
Україна виступила з ініціативою відкриття додаткових пунктів пропуску та отримала позитивну відповідь від Польщі щодо початку оформлення порожніх вантажних автомобілів на пункті пропуску "Устилуг - Зосін".