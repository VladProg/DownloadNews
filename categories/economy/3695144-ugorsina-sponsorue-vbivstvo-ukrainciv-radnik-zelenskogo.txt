Поглиблюючи енергетичну співпрацю із росією, Угорщина фінансово підтримує вбивство українців.

Як повідомляє кореспондент Укрінформу, таку думку в коментарі Politico висловив радник президента України з економічних питань Олег Устенко.



“Ви ж бачили відео, на якому росіяни відрізають голову українському військовому? Угорці платять за ніж”, - сказав Устенко.

На його переконання, укладені цього тижня у москві нові угоди, які зміцнюють енергетичну співпрацю між Угорщиною та росією, лише продовжать війну.
“Слід бути повністю сліпим, аби не помічати злочини, які спонсоруєте. Збільшення обсягів купівлі газу у росіян дає їм більше можливостей для ескалації війни”, - зазначив радник Зеленського.
Він закликав ЄС втрутитися й “чинити увесь можливий тиск” на Будапешт для недопущення збільшення фінансування ним російського режиму.
“Угорщина отримує фінансову підтримку від Брюсселя, тож це - чудовий механізм, який можна використати негайно”, - зазначив Устенко.

Як відомо, глава МЗС Угорщини цього тижня відвідав москву, де підписав ряд енергетичних угод. Одна з них укладена із “газпромом” та дозволяє збільшити обсяг імпортованого газу. Угорщина також погодилася й надалі закуповувати російську нафту.