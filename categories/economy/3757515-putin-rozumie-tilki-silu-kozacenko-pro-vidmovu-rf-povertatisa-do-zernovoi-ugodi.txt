Президенту держави-агресорки Володимиру Путіну не можна поступатися щодо можливого продовження "зернової угоди", бо він розуміє лише силу.

Таке переконання висловив Українському радіо президент "Української аграрної конфедерації" Леонід Козаченко, коментуючи підсумки проведених напередодні перемовин у Сочі, на яких лідер Туреччини Реджеп Таїп Ердоган і Путін не домовилися про відновлення "зернової угоди".
Козаченко наголосив, що, крім Туреччини, яка має політичну та економічну вигоду від відновлення "зернового коридору", до відповідних переговорів необхідно залучати Францію та Велику Британію.
"Наразі йдеться не просто про війну з Україною на економічному фронті, а про війну з усім світом. Адже величезна кількість людей потерпає від голоду саме тому, що Україна не постачає продовольство на світовий ринок. Я не очікував, що щось особливе станеться вчора (4 вересня) під час зустрічі Ердогана і Путіна. Я знаю, що Путіна можна примусити тільки силою. Якщо зараз просити його піти на поступки для нас чи для всього світу, він цього ніколи не зробить. Тому що він ані нас, ані світ не бачить як таке, що потрібно підтримувати. Для нього все повинно лежати під його ногами. Тож нам по-іншому треба на це реагувати", — зазначив Козаченко.
Президент "Української аграрної конфедерації" переконаний: не можна йти на поступки на користь президента РФ і тому, що це призведе до скасування низки санкцій, накладених на Росію.
"Безумовно, що це важливо, адже ми могли без проблем експортувати до початку війни сім мільйонів тонн через чорноморські морські термінали і ці логістичні шляхи. І ми мали в чотири рази менші витрати на логістику. Це впливало на економіку наших сільгосппідприємств та України в цілому. Це зміцнювало нас, а весь світ рятувало від страшної смерті, від голоду. Але зараз в умовах, коли ми воюємо з Росією, йти на поступки Путіну означає, що він цим нас і весь світ ставить на коліна і каже — "зніміть блокування SWIFT із "Россєльхозбанка", дозвольте постачання в Росію запчастин для ремонту сільгосптехніки, особливо напівпровідників, розблокуйте рахунки й активи, які належать російським суб'єктам господарювання, які мають причетність до виробництва продовольства та мінеральних добрив. І не тільки розташовані на території Росії, а й за її межами". Звичайно, це все те, що ми ніколи не зможемо зробити. І я думаю, що ніхто у світі, зокрема Організація Об'єднаних Націй, ніколи на такі поступки не піде", — вважає він.
Як повідомляв Укрінформ, учора в Сочі відбулася зустріч президентів Туреччини та Росії, головною темою якої було відновлення дії Чорноморської зернової ініціативи. Згоди з цього питання досягнуто не було.