НЕК "Укренерго" змушене ввести додаткові обмеження енергопостачання у трьох областях.

Як передає Укрінформ, про це повідомляє пресслужба компанії у Фейсбуці.
"На жаль, графіків погодинних відключень сьогодні для підтримки стабільної роботи енергосистеми недостатньо. Диспетчерський центр НЕК «Укренерго» вимушений надати з 11:00 операторам розподільчих мереж (обленерго) обсяги для обмеження електропостачання всіх категорій споживачів у Сумській, Харківській та Полтавській областях", - йдеться у повідомленні.
Наголошується, що дію графіків погодинних відключень в цих областях тимчасово припинено.
Укренерго нагадує, що тимчасові контрольовані обмеження всіх категорій споживачів необхідні, щоб зменшити навантаження на мережі, підтримати стале балансування енергосистеми та уникнути повторних аварій після того, як електромережі були ушкоджені ракетними обстрілами та атаками дронів росіян.
Як повідомлялося, вранці 2 листопада Укренерго ввело погодинні графіки відключень споживачів у Києві та семи областях.
Зранку 31 жовтня російські війська вчергове завдали масованого удару по об’єктах енергосистеми кількох областей України. Частину ракет збила ППО.