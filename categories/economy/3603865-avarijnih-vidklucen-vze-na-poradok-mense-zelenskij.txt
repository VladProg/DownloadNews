Кількість стабілізаційних і аварійних відключень наразі на порядок менша, однак в окремих містах та районах обмеження ще можливі.

Про це Президент Володимир Зеленський повідомив у відеозверненні, передає кореспондент Укрінформу.
"Сьогодні вже суттєво менше стабілізаційних та аварійних відключень – на порядок менше. Але ще є така необхідність, і в окремих містах та районах обмеження ще можливі. Зокрема, це Кіровоградська область, деякі інші регіони. Робимо все, щоб відключення електрики стали максимально передбачуваними і щоб люди могли планувати свій день", - сказав глава держави.
Він окремо подякував тим, хто працював і продовжує працювати, аби повернути енергопостачання місту Умані та Уманському району Черкаської області. "Там дійсно була важка ситуація після одного з російських ударів. Станом на зараз вдається повернути технічну можливість постачання. Так само й на Київщині: ситуація була критичною, але зараз виправляємо".
Водночас він наголосив: повернення технічної можливості постачання ще не означає, що подоланий дефіцит енергії в системі.
"російський терор триває. Він дуже цинічний. Іноді повторні удари свідомо завдаються тоді, коли розпочався ремонт, коли триває відновлення. На жаль, маємо загиблих у ремонтних бригадах, в енергокомпаніях", - зауважив Зеленський і висловив співчуття рідним.
Президент закликав українців свідомо ставитися до споживання електрики.
"Зараз усім нам треба зробити свій внесок у підтримання стабільності всієї енергосистеми", - наголосив він.
Як повідомлялося, із 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики.
Через дефіцит потужності в енергосистемі в Україні проводяться відключення споживачів.
Фото: Офіс Президента