Міністерство аграрної політики України затвердило критерії з визначення підприємств, які мають важливе значення для національної економіки в галузі сільського господарства в особливий період.

Як передає Укрінформ, про це повідомляє пресслужба відомства.
Зазначається, що критерії затверджені наказом міністерства від 21 лютого.2023 року №223.
Визначення підприємств, які мають важливе значення для національної економіки в галузі сільського господарства в особливий період, здійснюються за такими критеріями: підприємства, які обробляють землі с/г призначення на площі не менше 1000 га або мають застрахованих працівників не менше 50 осіб та підприємства основним видом діяльності, станом на 1 січня 2022 року, є КВЕД, який зазначено у наказі.
Підставою для прийняття рішення про визначення підприємства таким що має важливе значення в галузі сільського господарства є відповідність двом критеріям.
Наразі підприємства, що обробляють понад 1000 га можуть подавати заявки на визначення підприємства критично важливим через Державний аграрний реєстр, інші підприємства подають заявки на визначення підприємства критично важливими в установленому порядку.
Як повідомлялося, підприємства, установи та організації, які є критично важливими для національної економіки в галузі сільського господарства, повинні подавати список військовозобов’язаних осіб, яких необхідно забронювати до Мінагрополітики через кабінет бронювання.
Бронюванню підлягають керівники та заступники, а також 50% від кількості (на дату подання списку) військовозобов'язаних працівників що працюють: на підприємствах, в установах і організаціях, яким встановлено мобілізаційні завдання, на підприємствах, які здійснюють виробництво товарів, виконання робіт необхідних для забезпечення потреб ЗСУ, а також на підприємствах, в установах і організаціях, які є критично важливими для функціонування економіки та забезпечення життєдіяльності населення в особливий період.