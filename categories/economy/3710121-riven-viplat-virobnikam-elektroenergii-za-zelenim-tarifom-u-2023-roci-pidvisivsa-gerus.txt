Борги держави перед виробниками електроенергії із відновлюваних джерел у 2022 році не зросли, а з початку 2023 рівень виплат таким виробникам підвищився.

Про це в інтерв’ю Укрінформу повідомив голова комітету Верховної Ради з питань енергетики та житлово-комунальних послуг Андрій Герус.
«Що стосується відновлювальної енергетики, яка працює за “зеленим тарифом”, то ситуація, вважаю, стабілізувалася. За минулий воєнний рік борги перед енергетиками не зросли. Було ухвалено низку рішень щодо зниження боргового навантаження і погашення боргів. Цього року ситуація ще покращилася - рівень оплати підвищився», – сказав Герус.
За його словами, говорити про якусь “ідеальну” ситуацію складно. Але вона стабільна і контрольована державою. Навіть під час війни є нові об’єкти, які будують, добудовують, вводять в експлуатацію. А це свідчить про те, що інвестори вірять державі і готові тут працювати. Тобто, є привабливі умови, достатньо сприятливе середовище для розвитку такої генерації навіть за нинішнього скорочення споживання електроенергії, зменшення кількості платоспроможних споживачів.
«Погоджуюся, що є проблеми із тим, щоб збиралася необхідна тарифна виручка і вчасно оплачувалася вся продана електроенергія за “зеленим тарифом”. Але держава працює у цьому напрямі. Думаю, ми гідно пройдемо ці складні роки», – додав Герус.
Як повідомлялося, основою причиною заборгованості за 2021-2022 роки перед ВДЕ на суму 18,5 млрд грн є заборгованість "Укренерго" з оплати послуги, яка за цей період складає 12,8 млрд грн, та заборгованість ВДЕ з оплати частки врегулювання небалансів електричної енергії на суму 5,5 млрд грн.