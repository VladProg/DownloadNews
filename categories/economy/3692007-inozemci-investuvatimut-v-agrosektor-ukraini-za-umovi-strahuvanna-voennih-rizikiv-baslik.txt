Заступник міністра аграрної політики та продовольства України з питань цифрового розвитку, цифрових трансформацій і цифровізації Денис Башлик вважає, що іноземці залучатимуть інвестиції в аграрний сектор України лише за умови страхування воєнних ризиків для бізнесу.

Про це він сказав під час зустрічі першого віцепрем'єр-міністра України - міністра економіки Юлії Свириденко з віцеканцлером, федеральним міністром економіки та захисту клімату Німеччини Робертом Габеком та представниками великих німецьких компаній, передає Укрінформ з посиланням на пресслужбу Мінагрополітики.
«Іноземні інвестори зацікавлені в залученні інвестицій в аграрний сектор України навіть зараз. Однак реалізація цього процесу можлива лише за умови страхування воєнних ризиків для бізнесу. Серед пріоритетних напрямів – розвиток глибокої переробки в агропромисловому комплексі та розвиток біоенергетики», − наголосив Денис Башлик.
Зазначається, що під час зустрічі сторони також обговорили можливість залучення німецького бізнесу у процес відновлення України та механізми підтримки іноземних інвесторів.
Представники німецького бізнесу висловили зацікавленість в інвестуванні у сферу хімічної промисловості, металургії та інфраструктури. Водночас, німецький уряд готовий страхувати воєнні ризики для своїх інвесторів. Станом на сьогодні понад 20 таких інвестиційних проєктів перебувають в обробці та можуть бути затверджені найближчим часом.
Як повідомляв Укрінформ, перший віцепрем'єр-міністр - міністр економіки України Юлія Свириденко під час зустрічі з віцеканцлером, федеральним міністром економіки та захисту клімату Німеччини Робертом Габеком заявила, що український уряд працює над варіантами страхування воєнних ризиків для бізнесу.