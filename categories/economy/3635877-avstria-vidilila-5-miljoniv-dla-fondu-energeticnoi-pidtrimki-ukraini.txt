Австрія надає 5 млн євро в Фонд енергетичної підтримки України для відновлення пошкодженої російськими обстрілами енергетичної інфраструктури.

Як передає кореспондент Укрінформу, про це заявив у п’ятницю віцеканцлер Австрії, лідер партії "Зелені" Вернер Коглер.
"Під час зустрічі із заступником міністра енергетики України Ярославом Демченковим я повідомив, що Австрія і надалі збільшуватиме свою допомогу Україні. Завдяки п'яти мільйонам євро, наданих міністерством захисту клімату, в Україні можна буде провести нагально необхідні ремонти енергетичної інфраструктури. Атаки росії на електростанції та електромережі призводять до подальшого погіршення жахливої ситуації для населення України", - заявив Коглер.
Зі свого боку, міністр з питань клімату, навколишнього середовища, енергетики, мобільності, інновацій та технологій Австрії Леоноре Гевесслер заявила про те, що не можна "стояти осторонь і спостерігати, як путін використовує зиму як зброю". "Саме тому Міністерство захисту клімату виділяє 5 млн євро для Фонду енергетичної підтримки України. Як акт солідарності та як внесок у надважливу відбудову пошкодженої інфраструктури в Україні", - заявила вона.
Допомога надається в рамках Енергетичного співтовариства, членом якого Австрія є з 2006 року.
Як повідомлялося, Фонд енергетичної підтримки України було створено у квітні Енергетичним Співтовариством за підтримки єврокомісара з питань енергетики Кадрі Сімсон. Консолідовані кошти від донорів Фонду спрямовуються на відновлення енергетичної інфраструктури, яка була пошкоджена або зруйнована внаслідок бойових дій на території України, розпочатих російською військовою агресією. Міністерство енергетики України координує запити українських компаній на проведення відповідних відновлювальних робіт.
Найбільшим донором Фонду стала Німеччина, яка оголосила про виділення вже 130 млн євро для закупівлі обладнання для відновлення пошкодженої російськими обстрілами енергетичної інфраструктури.