Канада відкрила новий ринок для української продукції, зокрема для молока та молочної продукції.

Як передає Укрінформ, про це повідомляє пресслужба Державної служба України з питань безпечності харчових продуктів та захисту споживачів.
"Завдяки спільній роботі Держпродспоживслужби та МЗС відкрито новий ринок для збуту продуктів українського виробництва, а саме молока та молочних продуктів до Канади", - йдеться в повідомленні.
Зазначається, що пояснення до вимог законодавства Канади, які стосуються виробників молочних продуктів та які вказані у зоосанітарному сертифікаті опубліковано на офіційному вебпорталі Держпродспоживслужби.
Для того, щоб розпочати експорт харчових продуктів оператор ринку має звернутися до територіального органу служби за місцем розташування потужності.
Наразі для українських виробників молока і молокопродуктів відкриті ринки: Азербайджану, Алжиру, Аргентини, Боснії та Герцеговини, Великої Британії, Домініканської Республіки, Ізраїлю, Іраку, Йорданії, Канади, Катару, Кенії, Китаю, Кувейту, Республіки Ліван, Лівії, Марокко, Молдови, ПАР, Північної Македонії, Саудівської Аравії, Таджикистану, Тунісу, Туреччини, Туркменістану, Узбекистану, Чорногорії та Японії. А також ринки Європейського Союзу та Євразійського Союзу.
Як повідомляв Укрінформ, у січні 2023 року Канада погодила форму ветеринарного сертифікату для експорту з України бджолопакетів. Цей сертифікат дає змогу українським виробникам експортувати до Канади не лише бджолиних маток, а й живих бджіл.