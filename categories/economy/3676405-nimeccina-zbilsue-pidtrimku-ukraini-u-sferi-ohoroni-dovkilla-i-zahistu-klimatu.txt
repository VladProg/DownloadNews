Уряд Німеччини збільшує підтримку України для розвитку кліматичної політики, захисту біорізноманіття та зеленого відновлення.

Про це повідомляє Міністерство захисту довкілля та природних ресурсів України за результатами зустрічі української делегації з німецькими партнерами у Берліні, передає Укрінформ.
«44,5 млн євро - саме таким є загальний бюджет проєктів технічної допомоги, які реалізовуватимуться в Україні в межах Міжнародної кліматичної ініціативи. Це як нові проєкти, так і ті, що планувалося запустити до війни, або робота яких була тимчасово призупинена з початком бойових дій», - йдеться у повідомленні.
У міністерстві уточнили, що проєкти охоплюватимуть питання підтримки України у виконанні Паризької угоди та адаптації до наслідків зміни клімату в Чорноморському регіоні, а також створення системи торгівлі квотами на викиди.
Крім цього, передбачається впровадження доступних технологій та методів управління, формування політики низьких викидів, збереження старовікових лісів Карпат, підвищення спроможності України долати наслідки війни та інтегруватися до ЄС.
Як повідомлялось, починаючи з 2008 року, Федеральне міністерство довкілля, охорони природи, будівництва, безпеки ядерних реакторів (BMUB) реалізовує в Україні проєкти у рамках МКІ. Сума дотепер підтриманих проєктів склала понад 30 млн євро.