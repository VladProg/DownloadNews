У рамках турне країнами Африки міністр закордонних справ України Дмитро Кулеба відкрив у Дакарі українсько-сенегальський бізнес-форум.

Про це йдеться у повідомленні МЗС України, передає Укрінформ.
Кулеба звернувся до учасників зі вступним словом, у якому підкреслив, що одним із пріоритетів діяльності МЗС України є створення нових можливостей на іноземних ринках для українських експортерів.
«Наприкінці минулого року Міністерство закордонних справ України створило NAZOVNI — цифрову платформу взаємодії дипломатії та бізнесу. Сьогоднішній бізнес-форум довів її ефективність: МЗС з‘єднує зацікавлені українські компанії з їхніми іноземними партнерами та створює нові можливості для втілення взаємовигідних проєктів», — наголосив Кулеба.
Міністр додав, що під час своїх зустрічей в Дакарі заручився політичною підтримкою сенегальського керівництва задля активізації економічної взаємодії та збільшення обсягів торгівлі між Україною та Сенегалом.
«Ми також розглядаємо Сенегал як точку входу українських товарів в регіон Західної Африки. Фактично ми відкриваємо для українського бізнесу двері в Сенегал і на ринки Західної Африки, де мешкає 425 мільйонів людей», — наголосив глава МЗС України.
Участь в бізнес-форумі взяли представники українського бізнесу, які відгукнулися на відкрите запрошення МЗС України. Загалом були присутні близько двох десятків українських та сенегальських компаній зі сфер цифрових технологій, ІТ, агропромисловості, металургії, машинобудування, авіабудування та фармацевтики, які взяли участь в заході фізично та онлайн.

Окрім бізнес-форуму, українські експортери провели низку b2b-зустрічей. За підсумками заходу Рада експортерів та інвесторів при МЗС України та Торговельно-промислова та сільськогосподарська палата Дакара підписали меморандум про взаєморозуміння.

Як повідомлялося, Дмитро Кулеба з 3 по 12 жовтня здійснює перше в історії української дипломатії турне глави МЗС України країнами Африки.