Україна, Польща та ЄС обговорили на тристоронній зустрічі блокування кордону і «транспортний безвіз».

Як передає Укрінформ, про це повідомляє Мінвідновлення.
Під час тристоронньої зустрічі Міністерства розвитку громад, територій та інфраструктури України з Міністерством інфраструктури Польщі та Директоратом Єврокомісії з питань транспорту та мобільності останній заявив, що угода про "транспортний безвіз" діятиме щонайменше до 30 червня 2024 року.

Українську делегацію представляв заступник міністра Сергій Деркач, були присутні представники Державної прикордонної служби та Державної митної служби. З польського боку участь взяли міністр інфраструктури Польщі Анджей Адамчик, державний секретар Міністерства Рафал Вебер, представники Міністерства внутрішніх справ, Міністерства фінансів, митних та прикордонних служб. Директорат ЄС (DG MOVE) представляла керівниця – Магда Копчинська.
"Ключова вимога протестувальників – це повернення до системи дозволів. Ця вимога виконана бути не може, про що заявила українська сторона, а в DG MOVE наголосили, що таке питання не може бути предметом цієї зустрічі. Угода про лібералізацію вантажних перевезень між Україною та ЄС буде діяти щонайменше до 30 червня наступного року", - повідомили в Мінвідновлення.

Зазначається, що сторони напрацювали спільні рішення та запропонували їх польським протестувальникам. Останні пропозиції не погодили. Наразі продовжується пошук рішень, які б дозволили вирішити ситуацію.
Як повідомлялося, з 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава Руська”, “Дорогуськ - Ягодин”.
Серед вимог до уряду Польщі - повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".
Фото: Мінвідновлення