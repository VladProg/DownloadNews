Міністр продовольства та сільського господарства Німеччини Джем Ездемір виступив проти запровадження окремими країнами Євросоюзу односторонніх заборон на імпорт сільськогосподарської продукції з України.

Про це він сказав DW, передає Укрінформ.
Ездемір особливо наголосив на необхідності виявити солідарність з жителями України, які страждають через вторгнення російських військ, що триває.
«(Необхідно) зробити все, якщо маршрут (експорту сільськогосподарської продукції - ред.) через Чорне море і далі використовуватиметься Росією як тиск», - підкреслив Ездемір.
Польща та Угорщина 15 квітня в односторонньому порядку тимчасово заборонили імпорт зерна, олійних культур та деяких інших сільськогосподарських продуктів до 30 червня. Варшава та Будапешт пояснили ці кроки прагненням захистити інтереси місцевих фермерів, невдоволених падінням цін на сільськогосподарську продукцію через українські постачання.
У той же час Європейська комісія 2 травня запровадила тимчасову заборону на імпорт пшениці, кукурудзи, ріпаку та насіння соняшника з України до Болгарії, Угорщини, Польщі, Румунії та Словаччини як захід підтримки власних фермерів. Транзит цих товарів через 5 європейських країн до інших держав Євросоюзу або за його межі може продовжуватися, зазначили у Брюсселі.
Болгарія, Угорщина, Польща та Словаччина зобов'язалися скасувати свої односторонні заборони щодо пшениці, кукурудзи, ріпаку та насіння соняшника, а також інших продуктів, що надходять з України, повідомили в ЄК.