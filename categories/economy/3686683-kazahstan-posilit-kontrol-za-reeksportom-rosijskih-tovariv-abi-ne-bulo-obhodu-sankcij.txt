Казахстан має намір посилити контроль за товарами, призначених для подальшого реекспорту, аби не допустити обходу західних санкцій росії.

Про це передає Укрінформ із посиланням на Financial Times..



Зазначається, що країна запровадила систему митного відстеження – новий онлайн-інструмент, який буде запущено 1 квітня, що «дасть змогу в режимі реального часу відстежувати весь ланцюжок переміщення товарів від кордону до кордону», – сказав казахстанський високопосадовець в інтерв'ю FT.
«Ми розуміємо всі ризики вторинних санкцій, тому уважно стежимо за торгівлею з партнерами», – сказав він, додавши, що країна «постійно працює над зниженням ризиків реекспорту».
Торік спостерігалося різке зростання експорту до рф – на 25% порівняно з попереднім роком, зокрема, побутової електроніки, оскільки санкції обмежили для москви доступ до західних ринків. Наприклад, кількість пральних машин, експортованих до росії з Казахстану, зросла з нуля у 2021 році до майже 100 тис. у 2022-му.
Казахстан не запроваджував жодних санкцій чи обмежень на торгівлю з росією. Але він також має тісні торговельні відносини з ЄС і не хоче погіршити їх.
росія часто вдається до так званого «паралельного імпорту», до якого залучені компанії з країн, що входять до митного союзу з росією, таких, як Казахстан і Вірменія. Ці компанії, місцеві або засновані громадянами рф, купують товари у західних фірм і реекспортують у росію.