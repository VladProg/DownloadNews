Влада найближчим часом ухвалить рішення про виділення додаткових коштів з державного бюджету, таким чином майже 2 трильйони гривень загалом піде на сферу безпеки та оборони цього року.

Про це сказав Премʼєр-міністр України Денис Шмигаль на Регіональному економічному форумі у Києві, передає Укрінформ.
"Зараз ми змінами до бюджету додаємо (кошти - ред.). І буде майже 2 трильйони гривень спрямовано на сектор безпеки та оборони в цьому році. Ще 1,5 трильйона ми маємо від наших партнерів і спрямовуємо на соціальний бюджетний гуманітарний напрямок. Фактично всі наші зарплати та пенсії, всі наші витрати бюджетні, які у мирний час фінансувалися із державного бюджету, сьогодні фінансуються з держбюджету завдяки підтримці міжнародних партнерів та друзів", - сказав Шмигаль.
За його словами, усім варто розуміти, що розв'язана Росією війна - це не швидкий спринт, а тривалий марафон. Глава уряду зазначив, що українські захисники нині роблять неможливе, звільняючи окуповані ворогом територій, продовжуючи контрнаступ. Тому економіка війни тут має важливе значення. "Перехід на військові рейки. Ми перейшли ще минулого року, увесь бюджет зосереджений на виробництві, на закупівлі усього необхідного для Збройних сил", - додав глава уряду.
Участь у заході також узяли перший віцепремʼєр-міністр – міністр економіки Юлія Свириденко, представники центральних та місцевих органів влади.
На форумі представлять економічну стратегію уряду, проєкт Державного бюджету на 2024 рік, хід підготовки плану України в рамках програми Ukraine Facility. Також присутні обговорять та поділяться досвідом реалізації грантових програм та можливостей, які доступні для малого та середнього бізнесу (єРобота, єОселя, гранти для переробних підприємств, 5-7-9).
Як повідомлялося, Прем'єр-міністр Денис Шмигаль переконаний, що ухвалення Верховною Радою рішення про відновлення електронного декларування, внесення змін до Бюджетного кодексу в частині військового ПДФО та зміни до бюджету важливі, адже це все дозволить Україні надалі зміцнювати обороноздатність та виконувати свої зобов’язання перед міжнародними партнерами.
Фото: Телеграм Дениса Шмигаля