Європейська комісія почне розробляти механізм багатосторонніх фінансових гарантій для учасників ринку газу, які хочуть працювати в Україні.

Як передає Укрінформ, про це заявила комісар ЄС з питань енергетики Кадрі Сімсон під час зустрічі з українською делегацією, повідомляє очільник НАК «Нафтогаз України» Олексій Чернишов у Фейсбуці.
«Так, стимулювання розробки багатосторонніх фінансових гарантій для учасників ринку газу, які хочуть працювати в Україні, стала однією з головних тем зустрічі разом з міністром енергетики України Германом Галущенком. Єврокомісар Сімсон запевнила, що робоча група під її керівництвом з підтримки України почне розробляти такий механізм», – написав Чернишов.
За його словами, важливо, що те, якою буде нафтогазова галузь України після перемоги, вирішується вже зараз.
«Це надзвичайно потужний сигнал та основа для зміцнення нашої спільної енергетичної безпеки», – додав Чернишов.
Як повідомлялося, НАК «Нафтогаз України» розраховує посилити співпрацю з європейськими партнерами щодо зберігання газу в підземних газосховищах та видобутку газу.