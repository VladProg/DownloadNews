У січні-травні 2023 року Україна експортувала 9,6 тисячі тонн яловичини, що у 3,6 раза більше, ніж за аналогічний період торік.

Як передає Укрінформ, про це повідомляє пресслужба Українського клубу аграрного бізнесу.
Зазначається, що Україна за п'ять місяців 2023 року збільшила виручку від експорту яловичини у 2,6 раза - до 38,1 млн дол. США.
Згідно із даними УКАБ, травень став найбільш результативним, оскільки українські виробники продали за кордон 2,5 тис. т яловичини, що на 42% більше, ніж у квітні.
Найбільшими імпортерами української яловичини були: Китай – 5,8 тис. т, Узбекистан – 1,04 тис. т, Азербайджан – 1,06 тис. т та Казахстан – 590 т.
“З початком повномасштабної війни можливості експортувати м’ясо та м’ясопродукти з України сильно ускладнилися. До війни частка перевезень яловичини автомобільним транспортом складала лише 22,4% (77,6% експортувалось морем). Однак, навіть при таких складних умовах, географія постачань не змінилась. Якщо українські експортери будуть продовжувати постачання на тому ж рівні до кінця року, то ми зможемо наблизитись до об’ємів 2021 року”, – прогнозує аналітик УКАБ Максим Гопка.
Водночас, для українського ринку яловичини є важливим вихід на європейські ринки збуту, тому що через закриті порти логістика є дуже дороговартісною, що не дає галузі працювати ефективно.
Через те що ціни на яловичину в країнах ЄС знаходяться на високому рівні, споживання цього виду м’яса населенням поступово скорочується, і ця тенденція продовжиться в наступні роки, що підтверджується в прогнозі Європейської комісії. Передбачається, що виробництво яловичини в 2023 році може скоротитися на 1,6% і це триматиме ціни стабільно високими й надалі.
Проте, якщо українській продукції буде дозволено зайти на ринок ЄС найближчим часом, то це дозволить стабілізуватися вітчизняній галузі, зокрема виробники матимуть можливість відновлюватися, працюючи ефективніше з дотриманням всіх фітосанітарних норм та впроваджуючи політику декарбонізації.
Крім цього, вихід на ринок ЄС дозволить підтримати внутрішнє споживання у країнах Євросоюзу, при цьому через невеликі обсяги експорту, порівняно з іншими країнами, українська яловичина не зашкодить місцевим гравцям на ринку ЄС. Пропозиція на яловичину залишається низькою у всьому світі, тоді як попит високий, тобто це допоможе місцевим виробникам-країнам ЄС стабільно й надалі експортувати свою продукцію на світові ринки.
Як повідомлялося, за даними Державної митної служби, Україна у січні-травні 2023 року імпортувала 728 т мороженого м'яса великої рогатої худоби на суму 3,8 млн дол. США.