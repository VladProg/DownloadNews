Організована у Торонто бізнес-конференції “Відбудова України” дозволила зміцнити економічні зв’язки між Канадою та Україною.

Таку думку в коментарі кореспонденту Укрінформу висловив президент Канадсько-української торгової палати Зенон Потічний після завершення конференції.
“Під час минулорічної подібної конференції точилося багато загальних розмов, але все ж із зустрічей, що тоді відбулися, виросло кілька компаній, ініціатив й проєктів. Зараз теж між певними компаніями уже щось відбувається, хоча ми, звісно, не сподіваємося, що половина присутніх укладе якісь угоди”, - сказав Потічний.
За його словами, канадські підприємці зазвичай дуже консервативні, “люблять подумати, розглянути все уважно”. “Але щось таки буде, якісь проєкти вискочать”, - впевнений він.
Потічний додав, що в Канаді зараз перебуває делегація Укргідроенерго, яка вивчає один із гідроенергетичних об’єктів у провінції Британська Колумбія.
На його переконання, канадський та український бізнеси безпосередньо домовляються між собою про співпрацю, але у найбільших проєктах варто очікувати певну державну участь. “Чим більший проєкт і чим більше йому треба фінансування, тим більшою є необхідність якоїсь державної участі, але переважно розмова йде бізнес до бізнесу”, - підсумував він.
Як повідомляв Укрінформ, у Торонто цього тижня відбулася бізнес-конференція, присвячена відбудові України. У її рамках демонструвалися інвестиційні проєкти, спрямовані на відбудову й модернізацію України в галузях сільського господарства, будівництва, інфраструктури, енергетики та охорони здоров’я. Окрім цього, учасники мали змогу ближче познайомитися із додатком “Дія” й українськими компаніями та організаціями, які працюють у галузях інформаційних, фінансових та військових технологій.
У вересні в Оттаві було підписано Меморандум про співпрацю між ПрАТ «Укргідроенерго» та канадською компанією «Ейкон Констракшн Глобал Сервісес Інкорпорейтед» щодо співпраці в будівництві гідроелектростанцій в Україні.