Американський президент Джо Байден та глава британського уряду Ріші Сунак домовились про угоду щодо збільшення експорту газу із США до Британії в рамках спільних зусиль щодо зменшення рахунків за комунальні послуги та обмеження впливу росії на постачання західних енергоресурсів.

Про це повідомляє Укрінформ з посиланням на The Guardian.
Як зазначається, сторони оголосили про партнерство з енергетичної безпеки та доступності. Також вони створили спільну групу дій, яку очолять представники Вестмінстера та Білого дому з метою зменшення глобальної залежності від російських енергоносіїв.
Британія не залежала від великих обсягів російського газу до вторгнення в Україну, але потерпала від сильного зростання цін, оскільки європейські сусіди конкурували за поставки, поспішаючи заповнити свої газосховища.
Згідно з угодою США мають намір більш ніж удвічі збільшити обсяг зрідженого природного газу, експортованого до Британії, порівняно з 2021 роком.
Дві країни також мають намір співпрацювати для прискорення "зелених" ініціатив, таких як декарбонізація аерокосмічної промисловості, стимулюючи ринок електромобілів та розвиток енергоефективних пристроїв, йдеться у повідомленні.
Також вони планують продовжувати співпрацю в галузі ядерної енергії та уловлювання водню та вуглецю.
Британський уряд заявив, що в рамках домовленості зі США вони прагнуть експортувати щонайменше 9-10 мільярдів кубічних метрів газу протягом наступного року через термінали Великої Британії.
Як повідомляв Укрінформ, Міжнародне енергетичне агентство заявило, що російський експорт викопного палива ніколи не повернеться до рівня, на якому він перебував до повномасштабного вторгнення рф в Україну.