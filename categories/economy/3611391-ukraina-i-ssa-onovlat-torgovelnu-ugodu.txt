Україна і США мають намір оновити Угоду про торговельне та інвестиційне співробітництво, укладеної між країнами 2008 року.

Як передає Укрінформ, про це перший віцепрем’єр-міністр – міністр економіки України Юлія Свириденко та торговий представник США Кетрін Тай домовились у Вашингтоні, повідомляє пресслужба міністерства.

«Оновлення торгової угоди особливо важливо в контексті економічної підтримки США для України та повоєнної відбудови. Більше 20 представників усіх залучених до співпраці з Україною інституцій США обговорили існуючі програми допомоги і наступні кроки для залучення інвестицій в Україну», - заявила Свириденко.
Таке рішення ухвалене для підтримки зусиль України щодо створення більш прозорого та передбачуваного бізнес-середовища. Обидві сторони сподіваються на продовження роботи в цій сфері.
«Україна хоче, щоб торгова політика створювала дружнє та комфортне середовище для американських компаній, які беруть участь у проектах відновлення. Настав час оновити Угоду про торговельно та інвестиційне співробітництво (TICA) та надати всі необхідні гарантії бізнесу щодо нетарифних заходів, як от регуляторне середовище процедур закупівель», - зазначила Свириденко.
У межах чергового засідання Ради з торгівлі та інвестицій сторони обговорили широке коло питань - від судової реформи, приватизацї і публічних закупівель до технічного регулювання, інтелектуальної власності і ветеринарних питань. Особливий акцент зробили на трудовій реформі, адже гарантування гідної праці є наріжним елементом сучасної торгової політики держав, які піклуються про своїх громадян.
Як повідомляв Укрінформ, незалежна робоча група міжнародних експертів з питань санкцій проти росії на чолі з керівником ОП Андрієм Єрмаком і експослом США в росії Майклом Макфолом опрацьовує рекомендації щодо розширення санкцій проти цілих секторів економіки рф.


Фото: Мінекономіки