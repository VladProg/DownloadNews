В Україні станом на початок травня 2023 року всіма категоріями господарств посіяно 2,32 млн га зернових та зернобобових культур.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що в Україні станом на початок травня посіяно: 235,9 тис. га ярої пшениці, 712,1 тис. га ярого ячменю, 128,6 тис. га гороху, 132,2 тис. га вівса, 1,059 млн га кукурудзи, 3,1 тис. га гречки, 8,4 тис. га проса, а також 40,9 тис. га інших зернових та зернобобових.
За минулий тиждень всього посіяли 952,4 тис. га зернових та зернобобових культур, у лідерах сільгосптоваровиробники Кіровоградщини – 129 тис. га.
Станом на початок травня соняшник сіють аграрії всіх областей України, посіяно – 1,485 млн га, найбільше на Полтавщині — 235,9 тис. га. Вже 19 областей проводять сівбу сої, посіяно – 173,6 тис. га.
Сівбу цукрових буряків проводять аграрії 14 областей, посіяли – 179,2 тис. га.
Як повідомлялося, за прогнозом Міністерства аграрної політики та продовольства України, у 2023 році основні ярі культури будуть посіяні на 5,700,1 тис га, що на 206,5 тис га менше, ніж торік.