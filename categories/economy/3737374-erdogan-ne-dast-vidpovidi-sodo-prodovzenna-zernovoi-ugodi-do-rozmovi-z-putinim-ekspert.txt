Директор Центру близькосхідних досліджень Ігор Семиволос прогнозує, що президент Туреччини Реджеп Тайїп Ердоган не дасть відповіді щодо способів продовження зернової угоди після виходу з неї Росії до розмови з російським диктатором Володимиром Путіним.

Таку думку він висловив в ефірі телемарафону «Єдині новини», повідомляє кореспондент Укрінформу.
Експерт зазначив, що рішучість українського керівництва висока, і є всі шанси продовжити зернову угоду без участі Росії. Однак зараз треба отримати чіткі сигнали від ООН і президента Туреччини, що він готовий докласти зусиль, аби ця угода працювала.
«Всі чекають на відповідь Ердогана. Я думаю, до розмови з Путіним відповіді не буде. Але сам факт того, що напередодні закінчення угоди Ердоган уже заявляв про те, що він розмовляв з Путіним, і Путін підтвердив, що угода продовжиться, - це теж частина жорсткого переговорного процесу з боку Ердогана. Тепер він може розглядати себе ображеним або принаймні зрадженим в обіцянках і зайняти більш наступальну позицію», - зазначив директор Центру близькосхідних досліджень.
Семиволос назвав дії Росії «піратською практикою», а тому, на його думку, світові держави мають діяти «відповідним чином».
Водночас він зауважив, що наразі президент Туреччини уникає ескалації, а його рішучі військові дії щодо Росії у разі перешкоджання функціонуванню «зернового коридору» можливі лише в координації із союзниками по НАТО.
«Разом з тим Ердоган не хоче посилювати присутність НАТО у Чорному морі… Питання тут полягатиме в тому, чи зможе він зараз домовитися (з Путіним – ред.) Він, звісно, буде використовувати шантаж, наприклад, перекриття Босфору для російських суден, ще щось таке, що ускладнить діяльність росіян, з «Блакитним потоком» теж зараз виникають проблеми. Тобто тут можуть бути різні непрямі дії Туреччини, які, можливо, матимуть на меті вплив на Росію. Але військових дій вони (Туреччина – ред.) здійснювати не будуть без формування коаліції (з країнами НАТО – ред.)», - вважає експерт.
Як повідомлялося, глава Української держави Володимир Зеленський провів у вівторок, 18 липня, засідання Ставки, на якому розглядалися питання морського експорту зерна та безпеки портів.
Російська сторона у понеділок, 17 липня, надіслала Туреччині, Україні та ООН свої заперечення щодо продовження зернової угоди та де-факто припинила її дію.
Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини й Росії.
Дія угоди кілька разів продовжувалась.