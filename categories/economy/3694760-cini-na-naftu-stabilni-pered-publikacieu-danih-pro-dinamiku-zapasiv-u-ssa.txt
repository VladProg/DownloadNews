Котирування нафти стабільні у середу, 12 квітня, перед публікацією даних про динаміку запасів енергоносіїв у США за минулий тиждень, а також березневого звіту щодо інфляції в країні.

Як передає Укрінформ, про це повідомляє enkorr.
Червневі ф'ючерси на Brent подорожчали на лондонській біржі ICE Futures на $0,04 (0,05%), до $85,65 барель. У вівторок Brent здорожчала на $1,43 (1,7%) до $85,61 за барель.
Травневі ф'ючерси на WTI піднялися в ціні на електронних торгах Нью-Йоркської товарної біржі (NYMEX) на $0,07 (0,09%), до $81,6 за барель. За попередню сесію контракт здорожчав на $1,79 (2,2%), до $81,53 за барель.
«Недавнє рішення ОПЕК+ скоротити видобуток, як і раніше, надає підтримку нафтовому ринку», – каже Уоррен Паттерсон, який відповідає за стратегію на нафтовому ринку в ING Groep NV.
«Однак зараз усю увагу трейдерів прикуто до даних про динаміку споживчих цін у США, і вища, ніж очікується, інфляція, негативно позначиться на ризикованих активах», – додав Паттерсон.
Дані Мінпраці США опублікує у середу. Опитані Trading Economics експерти в середньому прогнозують уповільнення інфляції в країні у березні до 5,2% у річному вираженні з 6% у лютому.
Увагу ринку також спрямовано на доповідь Міненерго США про запаси енергоносіїв у країні за тиждень, що завершився 7 квітня.
За даними Американського інституту нафти (API), опублікованими в ніч на середу, запаси нафти в США минулого тижня зросли на 377 тис. барелів після падіння на 4,3 млн барелів на тиждень раніше. Експерти, опитані Trading Economics, у середньому очікували збільшення запасів на 1,3 млн барелів.
Запаси на терміналі в Кушингу, де зберігається нафта, що торгується на Nymex, знизилися на 1,4 млн барелів, свідчать дані API. Якщо цю оцінку підтвердять офіційні дані, скорочення запасів у Кушингу буде відзначено за підсумками шостого тижня поспіль.