Надані Великою Британією 5 млн фунтів стерлінгів спрямують на закупівлю аварійного обладнання для ремонту української критичної енергетичної інфраструктури.

Про це повідомив міністр енергетики Герман Галущенко, передає Укрінформ іюз посиланням на пресслужбу міністерства.

«Велика Британія допомагає енергетичному сектору України з початку російського вторгнення. Сьогодні вона робить значний внесок у Фонд енергетичної підтримки. Це дасть змогу закупити необхідне обладнання для наших енергетичних компаній, яке складно отримати в рамках гуманітарної допомоги», - зазначив міністр.
Галущенко уточнив, що в межах угоди, підписаної Україною, Великою Британією та Секретаріатом Енергетичного Співтовариства, передбачається початковий внесок до Фонду енергетичної підтримки України у розмірі 5 млн фунтів стерлінгів із заявлених 10 млн.
Кошти будуть використані для закупівлі аварійного енергетичного обладнання для ремонту критичної української енергетичної інфраструктури, пошкодженої російськими атаками.
«Сьогодні підтримка міжнародних партнерів важлива як ніколи», - додав очільник Міненерго.
Як повідомляв Укрінформ, у квітні Енергетичне співтовариство створило Фонд енергетичної підтримки України. Консолідовані кошти від донорів фонду спрямовуються на відновлення енергетичної інфраструктури, яка була пошкоджена або зруйнована внаслідок бойових дій на території України. Першим донором Фонду став уряд Данії.
Наразі Міністерство енергетики України координує запити українських компаній на проведення відновлювальних робіт. При цьому процедуру обрання постачальників реалізовує міжнародне закупівельне агентство із досвідом у галузі енергетики.