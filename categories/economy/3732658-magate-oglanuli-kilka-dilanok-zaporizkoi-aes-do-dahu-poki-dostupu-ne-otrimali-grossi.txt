Генеральний директор МАГАТЕ Рафаель Маріано Гроссі заявив, що експерти організації досягли прогресу в інспектуванні кількох ділянок Запорізької АЕС.

Про це він сказав на пресконференції в Токіо у п’ятницю, передає Укрінформ із посиланням на CNN.
«Я думаю, що ми маємо прогрес», - сказав Гроссі журналістам.
За його словами, офіційні особи МАГАТЕ відвідали об’єкти, включно з басейнами для охолодження, і не побачили «жодних ознак вибухових речовин або мін у цих місцях».
Водночас Гроссі зазначив, що МАГАТЕ ще не отримало доступу до даху ЗАЕС. Він також нагадав журналістам, що АЕС знаходиться в «зоні активних бойових дій» і що для доступу потрібен час.
Як повідомляв Укрінформ, раніше у Генштабі ЗСУ заявляли про можливу підготовку провокації на території ЗАЕС, окупованій російськими терористами з 4 березня 2022 року.
У Генштабі зауважили, що, за оперативною інформацією, 4 липня на покрівлі третього та четвертого енергоблоків ЗАЕС були розміщені сторонні предмети, схожі на вибухові пристрої.
Фото: Fredrik Dahl / IAEA