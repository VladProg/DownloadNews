На одній з українських атомних електростанцій відбулося протиаварійне тренування з метою перевірки готовності до ймовірного знеструмлення внаслідок ракетної атаки.

Як передає Укрінформ, про це державне підприємство «Національна атомна енергогенеруюча компанія «Енергоатом» повідомляє у Фейсбуці.
«З метою перевірки готовності персоналу атомних електростанцій до ймовірного знеструмлення внаслідок ракетної атаки РФ на одній з АЕС відбулося протиаварійне тренування. Воно проходило на повномасштабному тренажері блочного щита управління», - ідеться у повідомленні.

Як зауважили в Енергоатомі, такі заходи періодично проводяться для підтримання кваліфікації оперативного персоналу енергоблоків, адже в умовах воєнного часу працівники українських АЕС мають не лише забезпечувати ядерну та радіаційну безпеку станцій, а й бути готовими до непередбачуваних ситуацій через російські обстріли.
«Це один з елементів нашої підготовки, адже такі питання вирішуються в першу чергу, спільно з нашими військовими. Ми постійно вдосконалюємо цей процес, аби бути на крок попереду російських окупантів і захищати наші об'єкти», – заявив президент Енергоатому Петро Котін.
В межах тренування була змодельована ситуація, коли внаслідок ракетних обстрілів російськими військами об’єктів енергетичної інфраструктури були знеструмлені енергоблоки станції.
Персонал відпрацював за всіма необхідними алгоритмами та виконав всі заходи задля забезпечення роботи атомного енергоблока.
«Дії оперативного персоналу були правильними та чіткими і цілком відповідали вимогам протиаварійної та експлуатаційної документації», – наголосив Котін.
Як повідомляв Укрінформ, 21 листопада Міністерство оборони Британії із посиланням на дані розвідки повідомило, що Росія накопичила суттєві запаси крилатих ракет, які, швидше за все, використає для повторної спроби знищити критичну інфраструктуру України взимку.