Чорноморська зернова ініціатива грає важливу роль у зміцненні продовольчої безпеки в усьому світі, тому США підтримують її обов’язкове продовження попри те, що Росія намагається заблокувати дію угоди.

Про це заявив на пресбрифінгу у Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Ця ініціатива приносить користь людям у всьому світі, особливо на так званому Глобальному Півдні, які постраждали від браку продовольчої безпеки внаслідок російської війни в Україні. Тому ми сподіваємося, що Чорноморська зернова угода буде продовжена», - сказав представник Білого дому.
Він підкреслив, що Сполучені Штати надалі підтримуватимуть зусилля ООН і Туреччини, задля пролонгації дії цієї домовленості, «бо вона справді має значення для людей поза межами регіону».
Як повідомляв Укрінформ, в уряді України заявили про фактичне блокування російською стороною зернової ініціативи. Зокрема, повідомлялося, що РФ відкрито саботує інспекції суден, що зменшило пропускну спроможність коридору до менш як 20% від можливої.
Тим часом у Росії знову заявляють про ймовірність того, що Чорноморська зернова угода не буде продовжена.
Фото: Мінагро