Уряд збільшив на 100 млн грн загальний обсяг державної допомоги для фермерів та інших виробників сільськогосподарської продукції і подовжив термін реєстрації заяв аграріїв у Державному аграрному реєстрі на її отримання до 30 листопада 2022 року.

Як передає Укрінформ, про це повідомляє пресслужба Міністерств аграрної політики та продовольства.
Зазначається, що це рішення дозволить більшій кількості сільгосптоваровиробників отримати кошти, які надаються в рамках програм допомоги Європейського Союзу на підтримку суб’єктів господарювання агропромислового комплексу.
Кошти розподіляються за напрямками: бюджетна субсидія на одиницю оброблюваних угідь сільськогосподарського призначення (1 гектар) для провадження сільськогосподарської діяльності та спеціальна бюджетна дотація за утримання великої рогатої худоби (корів) усіх напрямів продуктивності.
Від початку реалізації програми наказом Мінагрополітики затверджено до виплат 13 960 заявок, податних через Державний аграрний реєстр. Це дозволило розподілити майже мільярд гривень протягом одного місяця.
Кількість учасників програми постійно зростає, наголосили в міністерстві. Наразі вона становить понад 33 тис. осіб.
Учасниками програми можуть бути лише ті виробники сільськогосподарської продукції, котрі зареєстровані у Державному аграрному реєстрі та відповідають її критеріям.
За умовами програми, безповоротну допомогу можуть отримати аграрії, які мають від 1 до 120 га сільськогосподарських угідь або утримують від 3 до 100 корів. Перші можуть отримати по 3100 грн на 1 га оброблюваних угідь сільгосппризначення, але не більше 372 тис. грн. Другі – по 5300 грн на кожну корову, яка перебуває у власності отримувача, але не більше 530 тис. грн.
Можливість подання заявок відновиться після того, як набере чинності відповідна постанова, додали в міністерстві.
Як повідомляв Укрінформ, програма допомоги малим агровиробникам на загальну суму понад 1,5 млрд грн (50 млн євро) фінансується коштом бюджетної підтримки Євросоюзу та відповідає найкращим європейським практикам, зокрема поширеному в ЄС механізму виробничих грантів (Production Grant Scheme, PSG).