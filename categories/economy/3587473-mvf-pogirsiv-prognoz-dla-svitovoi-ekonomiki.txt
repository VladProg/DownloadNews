Наслідки пандемії, а також війни путіна проти України продовжать негативно відображатися на глобальному економічному зростанні, що найбільше зачепить принаймні третину світової економіки впродовж цього й наступного років.

Про це заявила в четвер директор-розпорядник МВФ Крісталіна Георгієва під час виступу в Джорджтаунському університеті в Вашингтоні перед осінніми зборами МВФ і Світового банку, передає власний кореспондент Укрінформу.
«З жовтня минулого року ми тричі знижували наші прогнози (для світової економіки – ред.). Минулого разу ми довели зростання у 2022-му лише до 3,2%, а у 2023-му – до 2,9%», - окреслила останні тенденції глава Фонду.
Вона зауважила, що оновлені цифри будуть визначені у прогнозі «Перспективи світової економіки», який МВФ традиційно оприлюднить на осінніх зборах вже наступного тижня. Однак, за її словами, очікування економічного зростання на наступний рік знизяться ще більше.
«Ми також позначимо, що зростають і ризики рецесії»,- додала Георгієва.
Директор-розпорядник МВФ також зазначила, що принаймні «одна третина світової економіки зазнає скорочення впродовж щонайменше двох кварталів поспіль цього та наступного року». І навіть у країнах, де зростання залишатиметься позитивним, «для сотень мільйонів людей це буде схоже на рецесію, оскільки інфляція з’їдатиме реальні доходи», - наголосила Георгієва.
Як повідомляв Укрінформ, Міжнародний валютний фонд і Світовий банк регулярно проводять весінні та осінні збори, участь у яких беруть делегації на чолі глав урядів, профільних міністерств та центробанків країн-членів. Це надає змогу скоординувати спільні зусилля країн у відповідь на глобальні виклики, а також пом’якшити наслідки для світової економіки.