П’ять країн ЄС (Польща, Угорщина, Словаччина, Румунія, Болгарія) наполягають на продовженні до кінця року ембарго на ввезення до своїх країн українського збіжжя, при цьому залишаючись відкритими на транзит українських зернових.

Як зазначив у середу під час пресконференції міністр сільського господарства Польщі Роберт Телус, про це йдеться у спільній заяві п’ятьох міністрів після сьогоднішньої зустрічі у Варшаві, передає кореспондент Укрінформу.
“На зустрічі ми підготували і підписали спільну заяву п’яти прифронтових країн щодо, насамперед, продовження заборони на ввезення чотирьох зернових культур до наших країн після 15 вересня. Але в документі є також наша спільна декларація, що ми дуже відкриті на транзит (українського збіжжя – ред.)”,- зазначив Телус.
Він зазначив, що з “об’єктивних причин” на зустрічі не було профільних міністрів з України та Молдови. Він висловив сподівання, що така зустріч відбудеться в майбутньому.
Водночас польський міністр запевнив, що п’ять країн ЄС “хочуть допомогти Україні з транзитом збіжжя”.
“Ми знаємо, що це війна, в якій ми маємо перемогти”,- констатував польський міністр.
Телус зазначив, що російська агресія проти України призвела до дестабілізації сільськогосподарських ринків прифронтових з Україною країн.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Польща призупиняла транзит продукції українського АПК через свою територію, однак поновила його з 21 квітня.
Варшава сподівається, що заборону на імпорт українського збіжжя буде продовжено і після 15 вересня, а також що до переліку заборонених продуктів буде додано деякі інші види продуктів з України.
Одним з аргументів Варшави для заборони імпорту українського збіжжя до Польщі було ввезення технічного зерна, яке продавалося згодом як споживче, а також надходження великої кількості українського зерна на польський ринок, від чого страждали польські аграрії.