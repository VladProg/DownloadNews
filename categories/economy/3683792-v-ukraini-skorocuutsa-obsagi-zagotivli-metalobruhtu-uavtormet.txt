У січні - лютому 2023 року вітчизняні металургійні підприємства отримали 120 тис. т брухту, що майже вчетверо менше показника за аналогічний період минулого року.

Як передає Укрінформ, про це повідомляє Українська асоціація вторинних металів (Уавтормет) у Фейсбуці.
«Постачання металобрухту на українські металургійні комбінати в січні - лютому 2023 року скоротилися порівняно з аналогічним періодом попереднього року майже в чотири рази (до 120,2 тис. т)», - ідеться в повідомленні.
За інформацією галузевої асоціації, торік за перших два місяці меткомбінати отримали 488,5 тис. т сировини.

Загальні обсяги заготівлі металобрухту у січні - лютому 2023 році становили 152,2 тис. т проти 520,4 тис. т рік тому.
Як зауважили в асоціації, така тенденція обумовлена кризовими явищами в заготівельній галузі та існуючим ціноутворенням на ринку.
Технологічні запаси металобрухту на підприємствах станом на 1 березня оцінюються в 15,0 - 20,0 тис. т, тоді як іще на початок лютого вони становили 20 - 25 тис. т.
Зберегти ділову активність на українському металургійному ринку вдається завдяки експорту сировини, обсяги якого зросли втричі в порівняно з аналогічним періодом торік - із 7,1 тис. т до 24,8 тис. т.
Як повідомлялося, за прогнозами експертів, у 2023 році обсяги заготівлі брухту не перевищать 950 тис. т, а поставки сировини вітчизняним меткомбінатам становитимуть 800 - 820 тис. т, що менше минулорічного показника.