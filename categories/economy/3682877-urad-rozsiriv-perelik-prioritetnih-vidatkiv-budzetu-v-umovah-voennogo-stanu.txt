Кабінет Міністрів розширив перелік пріоритетних платежів, що здійснюються Державною казначейською службою у період воєнного стану.

Як передає Укрінформ, про це повідомляє Міністерство фінансів.
«14 березня 2023 року уряд прийняв постанову Кабінету Міністрів України «Про внесення змін до Порядку виконання повноважень Державною казначейською службою в особливому режимі в умовах воєнного стану», проєкт якої розробив Мінфін з метою врегулювання проблемних питань, що виникають під час казначейського обслуговування бюджетних коштів в умовах воєнного стану. Прийнятою постановою розширено перелік пріоритетних платежів», - ідеться в повідомленні.
Зокрема, до переліку включено видатки загального і спеціального фондів державного та місцевих бюджетів на:

придбання житла для дітей-сиріт, дітей, позбавлених батьківського піклування, та осіб з їх числа;
придбання гігієнічних засобів і товарів першої необхідності (одяг, взуття, м’який інвентар) для підопічних інтернатних установ системи соціального захисту населення;
встановлення у закладах соцзахисту пожежної сигналізації, системи блискавкозахисту, обробку дерев’яних конструкцій вогнезахисним розчином;
розвиток мережі центрів надання адміністративних послуг;
заходи місцевих програм підтримки та розвитку сільського господарства;
забезпечення екологічно безпечного збирання, перевезення й утилізації відпрацьованих побутових ламп розжарювання;
виконання робіт з реконструкції споруд для очищення стічних вод, каналізаційних мереж і споруд на них;
оплату реставраційних робіт на об’єктах культурної спадщини та пам’ятках архітектури, послуг з виготовлення облікової та науково-проектної документації на пам’ятки культурної спадщини;
проведення інвентаризації та нормативної грошової оцінки земель;
виготовлення містобудівної документації;
накопичення (приріст) матеріальних цінностей державного матеріального резерву.

Також внесеними змінами визначено особливості підписання планових документів, що застосовуються у бюджетному процесі (змін до них), та складання звітності розпорядників, що розташовані на територіях, на яких ведуться (велися) бойові дії або тимчасово окупованих, і не здійснюють свою діяльність у штатному режимі.
Крім того, спрощено вимоги до подання розпорядниками (одержувачами) окремих документів до органів казначейства за допомогою системи дистанційного обслуговування «Клієнт казначейства – Казначейство».
Як повідомлялося, у лютому 2023 року до загального фонду державного бюджету України надійшло 132,2 млрд грн. За оперативними даними Державної казначейської служби, за січень - лютий 2023 року касові видатки державного бюджету становили 446,6 млрд грн, у тому числі загального фонду – 410,3 млрд грн, або 86,8% від розпису звітного періоду.