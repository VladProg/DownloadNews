Австрія має повністю позбутися небезпечної залежності від російського газу, адже оплатою його поставок також фінансується війна Росії проти України.

Як передає Укрінформ, про це заявила міністерка з питань клімату, довкілля, енергетики, мобільності, інновацій та технологій Австрії Леоноре Гевесслер.
"Наша залежність від Росії є небезпечною, бо ми не можемо покладатися на ці поставки. І це неправильно. Тому що ми фінансуємо путінську війну своїми рахунками за енергоносії. Ми повинні відмовитися від російського газу", - заявила міністр.
Свою заяву Гевесслер зробила після зустрічі у понеділок з представниками австрійської газової промисловості. Зустріч була присвячена поетапній відмові Австрії від російського природного газу.
Як наголосила міністерка, яка представляє партію "Зелені", для швидкого та ефективного зменшення цієї залежності необхідними є спільні зусилля всіх долучених сторін.
"Це вимагає залучення всіх сторін. Енергетична галузь, зокрема, несе тут відповідальність", - сказала вона.
Хорошим кроком у цьому напрямку було названо активну участь австрійських постачальників газу у спільних закупівлях газу в рамках ЄС. Наразі з боку австрійських компаній було подано заявки на закупівлю через платформу 13 терават-годин неросійського природного газу, що відповідає близько 10% річного споживання газу в Австрії.
Крім того, міністерка енергетики Австрії заявила, що надалі не повинно бути жодних нових контрактів на постачання російського газу.
"Участь у закупівлях ЄС є хорошим сигналом. З усім тим, я переконана, що тут ми повинні діяти швидше і рішучіше. Це те, чого я очікую від усіх, хто до цього причетний. Звичайно, це також передбачає і те, що більше не буде укладено жодних нових контрактів на постачання російського природного газу", - підкреслила Гевесслер.
Як повідомляв Укрінформ, Австрія скоротила частку російського газу з близько 80% до в середньому 51% у період з березня 2022 року по лютий 2023 року.
Освітня академія Neos Lab, яка належить ліберальній партії NEOS, у своєму звіті зазначала, що лише з січня по листопад 2022 року Австрія заплатила Росії за імпортований газ близько 6,7 млрд євро.