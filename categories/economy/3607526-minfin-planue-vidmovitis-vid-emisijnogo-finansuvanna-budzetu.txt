Міністерство фінансів планує відмовитись у наступному році від фінансування видатків держбюджету за рахунок емісії гривні.

Як передає Укрінформ, про це розповів міністр фінансів Сергій Марченко в інтерв'ю LB.ua.
"Цього року ми домовилися з Національним банком, що в нас є певний ліміт місячний, який ми можемо собі дозволити. І в цих межах ми живемо вже досить великий період часу і не будемо зловживати цим. Я бачу можливість до кінця року спокійно дофінансувати все необхідне, пріоритетні видатки як мінімум без розширення цього коридору. На наступний рік ми взагалі не плануємо емісійного фінансування. Підкреслюю, монетарного фінансування на наступний рік не плануємо", - сказав Марченко.
Він зазначив, що можливість емісійного фінансування держбюджету наступного року все ж залишається, однак вона буде непотрібною, за умови фінансової підтримки зовнішніх партнерів.
"Якщо в нас будуть кошти від наших партнерів у розмірі 3 мільярдів доларів США щомісячно, нам це не потрібно взагалі. Тому тут головне питання, наскільки ми це можемо зараз забезпечити", - підкреслив Марченко.
Як повідомляв Укрінформ, у зв’язку з російською агресією український уряд ухвалив рішення про поетапний випуск військових облігацій. Планується здійснити державні внутрішні запозичення в обсязі до 400 млрд грн.