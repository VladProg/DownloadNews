В Україні у квітні 2023 року найбільше подешевшали (порівняно з груднем 2022 року) гречані крупи та буряк.

Про це розповів директор Національного наукового центру «Інститут аграрної економіки» Юрій Лупенко, передає Укрінформ із посиланням на пресслужбу інституту.
Він зазначив, що у квітні 2023 року споживчі ціни на гречані крупи зменшились проти грудня 2022 року на 19,9%, на буряк – на 20%. За словами Лупенка, це найбільш істотне зниження серед 33 найменувань продуктів харчування, помісячну динаміку споживчих цін на які відстежує Державна служба статистики України.
Очільник інституту розповів, що у квітні цього року проти грудня 2022 року також істотно зменшилися ціни на крупи пшеничні (-7%), яйця (-6,9%), рис (-4,9%), ячні (-3,3%) та манні (-2,9%) крупи. Крім цього, подешевшали сало (-2,3%), олія соняшникова (-1,8%) та борошно пшеничне (-1%).
Проти березня у квітні найсуттєвіше знизилися ціни на буряк (-9,9%), яйця (-8,4%) та гречані крупи (-4,2%), рис (-1,6%), олію соняшникову (-1,4%), крупи пшеничні (-1,1%), картоплю (-0,6%), борошно пшеничне (-0,4%) та цукор (-0,3%). Макаронні вироби з м’яких сортів пшениці, крупи ячні, сири м’які жирні, масло вершкове та сало подешевшали на 0,1-0,2%.
Лідерами зростання споживчих цін на продукти харчування проти грудня 2022 року в квітні цього року стали морква (+96,5%), капуста білокачанна (+83,5%) та цибуля ріпчаста (+72%).
При цьому, у квітні проти березня продовжили дорожчати яблука (+18,6%), морква (+11%), свинина (+8,5%), капуста білокачанна (+6,9%), пшоно (+3,3%), молочні суміші для дитячого харчування (+3,1%) та яловичина (+2,2%). По інших продуктах, включаючи цибулю ріпчасту, зростання цін відбулося в межах 1-2%, а по хлібній групі, ковбасах варених першого гатунку та сметані жирністю до 15% - на 0,4-0,7%.
Лупенко додав, що на споживчому ринку під тиском очікування надходження сезонної продукції відбувається істотне зменшення цін на продукти харчування.
За прогнозними оцінками науковців інституту, найближчим часом слід очікувати здешевлення продуктів овочевої групи, борошна, крупів, яєць та молочних продуктів.
Як повідомляв Укрінформ, у квітні 2023 року ціни на продукти харчування в Україні зросли на 0,3% порівняно з попереднім місяцем; за даними Інституту аграрної економіки, це найнижчий показник від початку повномасштабного вторгнення.