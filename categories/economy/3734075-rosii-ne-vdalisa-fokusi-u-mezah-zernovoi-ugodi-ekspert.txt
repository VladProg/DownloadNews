У разі виходу Росії із зернової угоди безпеку суден у Чорному морі має гарантувати або Туреччина, або інша країна, яку залучить до такої операції турецька сторона чи ООН.

Про це заявив у ефірі Українського Радіо керівник безпекових проєктів Центру глобалістики "Стратегія 21" Павло Лакійчук, передає Укрінформ.
Експерт зауважив, що метою Росії під час підписання цієї угоди було, формально дозволивши постачання українського зерна державам Африки, отримати політичні та економічні дивіденди.
"Вони (РФ - ред.) хотіли, щоб в обмін на підписання зернової угоди Туреччина вирішила з Україною питання експорту російського аміаку аміакопроводом Тольятті-Одеса-Чорне море, коли завантажуються судна на Одеському припортовому заводі. Також РФ хотіла, аби зняли санкції з експорту російських мінеральних добрив. Але всі ці фокуси Росії не вдалися, і Путін та його команда зрозуміли, що так, як вони хотіли, угода не працює. Вона працює, але не працюють ті механізми, які вони заклали туди як додаткові "міни", – зазначив Лакійчук.
За його словами, якщо Росія вийде з угоди, то гарантії транзиту морського трафіку суден в українські порти мають забезпечити Військово-Морські сили Туреччини або інших держав, які готова залучити до цієї операції як турецька сторона, так і ООН. "Вони можуть прийняти рішення про використання миротворчого контингенту, наприклад зі складу постійного операційного з'єднання НАТО в Середземному морі", - зауважив Лакійчук.
На його думку, ВМС Туреччини значно потужніші за російські, тож Анкара має всі можливості забезпечити спокій в акваторії Чорного моря при перевезенні українського зерна до держав Африки та Азії.
"Військово-Морські сили Туреччини за останні 30 років дуже зміцніли. Зараз, хоча турки не концентрують військові кораблі на постійній основі в Чорному морі, вони мають потужні ВМС, які ... значно перевищують можливості Чорноморського флоту РФ", – сказав експерт.
За його словами, головна турецька військово-морська база розташована у Гельджуку, в Ізмірській затоці, практично біля протоки Босфор: "Кораблі з Гельджуку можуть вийти в Чорне море в будь-який момент, це займе годину, максимум 2-3 - і вони вже будуть там. Для дій ВМС у Чорному морі турки мають цілу низку законсервованих баз".
З іншого боку, зауважив фахівець, турецька сторона контролює чорноморські протоки, спираючись на Конвенцію Монтре про хід військових кораблів у Чорному морі. "Й тут від турків багато залежить, якщо ООН чи якась інша міжнародна організація вирішить запустити в чорноморську ініціативу конвоювання суден ВМС інших держав", – зазначив експерт.
На його думку, малоймовірно, що росіяни наважаться атакувати цивільні судна під неукраїнськими прапорами в нейтральних водах, оскільки це означатиме поширення конфлікту на тих гравців, з якими Росія стикатися не збиралася.
"Якщо Туреччина надасть гарантії для зернового коридору, то це буде жорсткий крок. Турки вміють діяти жорстко, зокрема і щодо РФ", - наголосив експерт.
У цьому зв'язку він нагадав ситуацію в Сирії 2018 року, коли турецькі військові збили російський бомбардувальник: "Це був сигнал для Путіна, і він його зрозумів. Місяць чи два росіяни волали, що не купуватимуть турецькі апельсини та помідори, але все завершилося так, як розраховувала Анкара", - зауважив Лакійчук.
Він додав, що крім Туреччини у територіальних водах України безпеку суден можуть "гарантувати" і протикорабельні ракетні комплекси "Нептун", "Гарпун", які є на озброєнні України і які вже продемонстрували свою спроможність "у тому числі російському крейсеру "Москва".
Як повідомлялося, зернову угоду було укладено в липні минулого року за участю України, Туреччини та ООН, а також окремо – Туреччини, ООН та Росії. Домовленості гарантують безпечний прохід суден з українським зерном, їх дотримання забезпечує Спільний координаційний центр у Стамбулі, до якого входять представники всіх сторін.
Росія погрожує вийти із зернової угоди, якщо їй не вдасться відновити прокачування аміаку трубопроводом «Тольятті – Одеса» та частково зняти обмеження на власний експорт.
В уряді України заявили про фактичне блокування російською стороною зернової ініціативи. РФ відкрито саботує інспекцію суден, що зменшило пропускну спроможність коридору до менш ніж 20% від можливої.
Свою участь в угоді Росія підтвердила наприкінці травня, продовживши її дію на 60 днів – до 17 липня.
Фото: ФБ