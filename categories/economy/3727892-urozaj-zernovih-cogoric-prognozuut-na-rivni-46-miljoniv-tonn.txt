У Міністерстві аграрної політики та продовольства очікують, що у 2023 році врожай зернових в Україні становитиме близько 46 млн т.

Про це розповів перший заступник міністра аграрної політики та продовольства України Тарас Висоцький в ефірі телемарафону "Єдині новини", передає Укрінформ із посиланням на пресслужбу міністерства.
«Зернових буде зібрано близько 46 млн т. Це на 10-15% менше, ніж минулого року. Але внутрішнє споживання зернових в Україні становить 18 млн т. Тому дефіциту зернових для внутрішніх потреб українців не буде», - сказав він.
Висоцький зазначив, що цьогоріч жнива в Україні розпочалися із запізненням, але вже намолочено 100 тис. т озимого ячменю на Одещині. За його словами, з кожним днем темпи збирання прискорюватимуться, і вже в липні розпочнуться активні жнива по всій території країни.
Заступник міністра зауважив, що наразі зарано говорити про експортні ціни на українське зерно - вони стануть відомі ближче до осені.
«Зараз експортні ціни на зернові знизилися. Але, сподіваюся, що ближче до вересня ціни на експорт агропродукції наближатимуться до показників попереднього року», - додав Висоцький.

Як повідомляв Укрінформ, в Україні розпочалися жнива. Зокрема, аграрії Одещини та Миколаївщини почали збирати озимий ячмінь.