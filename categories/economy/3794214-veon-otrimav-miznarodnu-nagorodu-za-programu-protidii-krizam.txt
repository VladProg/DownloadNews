Міжнародна телекомгрупа VEON, яка є 100% власником найбільшого українського телекомунікаційного оператора "Київстар", отримала міжнародну нагороду "Crises Response Awards 2023" за впровадження комунікаційної програми протидії кризам в Україні, Пакистані та Бангладеш.

Про це Укрінформу повідомили в пресслужбі Київстару.
Рішення було прийняте Асоціацією World Communication Awards в Амстердамі 22 листопада 2023 року.
"Визначення переможців World Communication Awards відбувається під час міжнародного конгресу Total Telecoms. Своє рішення виносить міжнародне журі, в якому понад 90 експертів телекомгалузі, технічні директори найбільших міжнародних компаній IT та телекомсектору, а також авторитетні представники індустрії комунікацій з усього світу", - йдеться у повідомленні.
VEON було відзначено за "комплексний підхід до забезпечення зв'язку під час найскладніших операційних ситуацій", спричинених як природніми катаклізмами, так і глобальними конфліктами. У надзвичайно непростих умовах Група забезпечила стійкість роботи телекомyнікаційних мереж, запроваджувала програми раннього попередження про катастрофи та надавала гуманітарну допомогу.

Зазначається, що протягом останніх двох років цифровий оператор VEON фокусувався на розвитку технологій для найбільш уразливих людей і спільнот, щоб допомогти їм долати виклики військового часу, як-от в Україні, або під час природніх катастроф, як у Пакистані чи в Бангладеш.
«Ініціативи VEON з реагування на кризові ситуації виявились надзвичайно важливими для захисту від широкомасштабних катастроф і забезпечення зв'язку під час геополітичних викликів. На всіх ринках, де працює Група, ми забезпечили підключення для всіх абонентів, сприяли наданню гуманітарної допомоги тим, хто її найбільше потребує», - заявив генеральний директор VEON Каан Терзіоглу.
Окремо журі конкурсу відзначило зусилля Київстару і його технічного директора Володимира Лутченка щодо організації підтримки зв’язку українців вдома та за кордоном, забезпечення функціонування телекомунікаційної мережі та послуг зв'язку попри обстріли та відключення електроенергії.
Також це відзнака внеску Лутченка у розвиток IT-платформи Helsi для надання медичних онлайн-консультацій.
Як повідомлялось, Київстар - найбільший український оператор електронних комунікацій, що станом на вересень 2023 року обслуговував понад 24 млн абонентів мобільного зв’язку та понад 1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій.
Єдиний акціонер Київстару – міжнародна Група VEON (штаб-квартира в Нідерландах). Акції Групи торгуються на фондових біржах NASDAQ (Нью-Йорк) та Euronext (Амстердам).
VEON надає конвергентне підключення та цифрові послуги майже 160 млн клієнтів у шести країнах світу.
Фото: Київстар