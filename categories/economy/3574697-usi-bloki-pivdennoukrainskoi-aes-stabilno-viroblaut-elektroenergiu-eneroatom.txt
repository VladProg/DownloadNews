Усі енергоблоки Південноукраїнської АЕС, а також пов'язаних із нею в енергетичному комплексі Ташлицької ГАЕС та Олександрівської ГЕС стабільно виробляють електроенергію.

Як передає Укрінформ, про це повідомив генеральний директор атомної електростанції Ігор Полович у відеозверненні.
"Нині всі блоки атомної електростанції та гідроагрегати ГЕС й ГАЕС стабільно та надійно виробляють електроенергію", - сказав Полович.
За його словами, порушень вимог радіаційної безпеки на промисловому майданчику АЕС та прилеглій території відсутні. Протипожежний та екологічний стан також перебувають у межах чинних норм.
Як повідомлялося,19 вересня о 00:20 російська армія здійснила ракетний обстріл промислової зони Південноукраїнської атомної електростанції. Потужний вибух стався всього за 300 м від реакторів ПАЕС. Внаслідок обстрілу пошкоджено будівлі АЕС, розбито понад 100 вікон. Відключився один з гідроагрегатів Олександрівської ГЕС, яка входить до складу Південоукраїнського енергокомплексу. Відключилися також три високовольтні лінії електропередачі.