Ціни на нафту знижуються у понеділок, 7 листопада, після активного зростання за підсумками минулого тижня, спричиненого сподіваннями на пом'якшення підходу влади Китаю до боротьби з коронавірусом.

Як передає Укрінформ, про це повідомляє enkorr.
Вартість січневих ф'ючерсів на сорт Brent на лондонській біржі ICE Futures становить $97,59 за барель, що на $0,98 (0,99%) нижче за ціну на закриття попередньої сесії. За підсумками торгів минулої п'ятниці ці контракти здорожчали на $3,9 (4,1%), до $98,57 за барель.
Ціна ф'ючерсів на нафту WTI на грудень на електронних торгах Нью-Йоркської товарної біржі (NYMEX) становить $91,44 за барель, що на $1,17 (1,26%) нижче за підсумкове значення попередньої сесії. За підсумками минулої сесії контракт зріс у ціні на $4,44 (5%), до $92,61 за барель.
За підсумками минулого тижня Brent здорожчала на 5,1% і завершила торги на максимумі з кінця серпня, WTI зросла в ціні на 5,4%.
Минулої п'ятниці The Wall Street Journal написав із посиланням на кілька джерел, що Цзен Гуан, колишній провідний епідеміолог Центру з контролю й профілактики захворювань КНР (CDCP), сказав під час конференції, що 2023 року очікується суттєва зміна у підході влади країни до пандемії коронавірусу.
Однак на вихідних Пекін підтвердив свій намір «неухильно» дотримуватись політики «нульової терпимості» до COVID-19.
«Трейдери вважають, що Китай стане локомотивом зростання попиту на пальне якоїсь миті наступного року на тлі прискорення зростання економіки країни», – зазначив керуючий партнер SPI Asset Management Стівен Іннес.