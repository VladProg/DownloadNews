Під час російської ракетної атаки 5 грудня були влучання в енергооб'єкти у Київській, Вінницькій та Одеській областях, попри це енергетична система функціонує. В деяких регіонах вимушено застосовано екстрені відключення для збалансування системи й уникнення аварій.

Як передає Укрінформ, про це повідомив Прем’єр-міністр Денис Шмигаль у Телеграмі.
«Терористична країна росія спробувала знову реалізувати свій злочинний план — занурити Україну в темряву та холод. Завдяки героїчним ЗСУ та силам ППО ворогу вкотре не вдалося задумане. Енергетична система країни функціонує та залишається цілісною. Були влучання в енергоооб’єкти у Київській, Вінницькій, Одеській областях», - написав глава уряду.

Він додав, що у деяких регіонах вимушено застосовано екстренні відключення для збалансування системи й уникнення аварій. Рятувальники вже працюють над ліквідацією наслідків атаки, аби повернути світло в кожну домівку.
«Черговий масований ракетний удар росія завдала в річницю підписання Будапештського меморандуму. Демонструють світові, який із них «надійний» гарант безпеки. Тож покладаємося на Збройні Сили України та наших рятувальників. Віримо в перемогу та у справедливу відплату для російських терористів», - наголосив Шмигаль.
Як повідомлялося, у понеділок російські загарбники здійснили чергову ракетну атаку проти України, зафіксовано кілька влучань в інфраструктурні об'єкти. Президент Володимир Зеленський заявив, що сили протиповітряної оборони України 5 грудня збили більшість російських ракет.