“Енергоатом” домовився із канадською компанією “Camecо” про закупівлю ядерного палива для використання на українських атомних електростанціях.

Як повідомляє кореспондент Укрінформу, про це заявили в офісі прем’єр-міністра Канади Джастіна Трюдо.
“Під час перебування прем’єр-міністра Дениса Шмигаля у Канаді компанія із Саскатуна “Cameco” та український державний “Енергоатом” уклали велику угоду про постачання, у рамках якої "Cameco" постачатиме уран, аби вдовольнити потреби України у ядерному паливі до 2035-го року”, - йдеться у поширеному повідомленні.
Зазначається, що ця домовленість ґрунтується на угоді про партнерство, підписаній на початку цього року, й “допоможе Україні виробляти електроенергію, водночас забезпечуючи роботою середній клас у Канаді”.
Як повідомляв Укрінформ, Денис Шмигаль сьогодні перебуває із одноденним візитом у Канаді. Він вже провів перемовини із Джастіном Трюдо, міністром оборони Анітою Ананд, міністром закордонних справ Мелані Жолі та міністром фінансів Христею Фріланд. Окрім цього, глава українського уряду поспілкувався із проводом української громади Канади.