Телеком-оператор "Київстар" отримав подяку від Президента України Володимира Зеленського за підтримку фандрейзингової платформи United-24. Компанія виконала власні зобов'язання з передачі 300 млн грн на цифровізацію в Україні.

Про це Укрінформу повідомили в пресслужбі Київстару.
"Днями Київстар перерахував на державний рахунок останню частину інвестицій із загальної суми 300 млн грн, яку виділив для реалізації державних проєктів із цифрового розвитку та кіберзахисту України", - йдеться у повідомленні.
Зазначається, що допомога в 300 млн грн надана мобільним оператором на безоплатних умовах в рамках меморандуму, який було підписано Київстаром і Міністерством цифрової трансформації України у липні 2022 року.
Відповідно до меморандуму, Київстар зобов'язався виділити кошти для реалізації ключових завдань цифровізації. Сума вже надійшла на державний рахунок через фандрейзингову платформу UNITED24, яку запустили за ініціативи Президента України Володимира Зеленського.
Мінцифри забезпечить цільове використання коштів для найважливіших проєктів відбудови і зміцнення цифрової інфраструктури.
За повідомленням міністерства, ці кошти спрямовуються на пріоритетні проєкти з цифрової трансформації нотаріату (е-нотаріат) та товаро-транспортних накладних (е-ТТН), на цифровізацію послуг ДРАЦСів та інші. А також на модернізацію та розвиток державних реєстрів, посилення інформаційної безпеки, зміцнення кіберзахисту країни.
«Київстар, як давній і надійний партнер держави, скеровує свій досвід, технічні потужності і фінансові можливості для наближення перемоги України. Ми продовжимо нашу плідну співпрацю з Міністерством цифрової трансформації і скоро повідомимо про нові проєкти», – зазначає президент компанії «Київстар» Олександр Комаров.
Віцепрем’єр-міністр — міністр цифрової трансформації України Михайло Федоров подякував Київстару за внесок у розвиток цифрової України.
«Під час повномаштабної війни цифрова інфраструктура стала основою для ефективної роботи держави. Працює митниця, виплачуються пенсії, зарплати, повноцінно працює уряд. Майже щотижня Мінцифра запускає нові послуги в Дії», - наголосив віцепрем’єр.
Як повідомлялось, Київстар став одним із донорів, які допомагають відродженню України і продовжує допомагати долати виклики війни. Компанія перерахувала благодійним фондам понад 130 млн грн на гуманітарні потреби військових, лікарень, людей похилого віку та постраждалих від війни. А також надала абонентам безоплатних сервісів на більш як 577 млн грн.
У 2022 році Київстар сплатив понад 10,7 млрд грн податків та зборів до державного бюджету та інвестував майже 6 млрд грн у відновлення і будівництво мереж мобільного зв`язку в Україні.