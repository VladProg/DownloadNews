Бізнес, попри війну, поліпшив оцінки щодо рівня ділової активності своїх підприємств.

Як передає Укрінформ, про це свідчать дані опитування підприємств у вересні, повідомляє пресслужба Національного банку.
"Бізнес, попри війну, пом’якшив очікування щодо скорочення обсягів виробництва товарів і послуг в Україні та поліпшив оцінки щодо рівня ділової активності своїх підприємств. Водночас у наступні 12 місяців респонденти прогнозують зростання інфляції та девальвацію курсу національної валюти", - йдеться в повідомленні.

Індекс ділових очікувань підприємств (ІДО) зріс до 79,5% порівняно з 72,6% у другому кварталі 2022 року. Оцінки за всіма складовими індексу залишаються негативними, водночас відбулося їх пом’якшення, найсуттєвіше – щодо загальних обсягів реалізації продукції власного виробництва. Послаблення негативних очікувань спостерігається у підприємств переважної більшості областей і видів діяльності.

Підприємства очікують уповільнення темпів скорочення обсягів виробництва товарів і послуг в Україні в наступні 12 місяців. Погіршилися очікування бізнесу щодо курсу гривні. Дві третини респондентів (67%) уважають, що обмінний курс сягне або перевищить 44,00 грн/дол. США.
Інфляційні очікування теж зросли: у третьому кварталі очікувана річна інфляція становила 25,2% порівняно з 21,7% у попередньому кварталі. 69,0% опитаних підприємств уважають, що інфляція в наступні 12 місяців не перевищить 30,0%.



Водночас респонденти дещо поліпшили свої очікування щодо зміни фінансово-економічного стану їхніх підприємств у наступні 12 місяців: баланс відповідей – "мінус" 15,1% (у другому кварталі – "мінус" 17,1%). Попри незначне поліпшення загальної оцінки, погіршення фінансово-економічного стану очікують респонденти всіх видів економічної діяльності. Найпесимістичніші очікування - у підприємств добувної промисловості (“мінус” 33,3%) та будівництва (“мінус” 26,3%).




За даними опитування, бізнес оптимістичніше налаштований щодо обсягів реалізації продукції, у тому числі на зовнішньому ринку. Підприємства сільського господарства та переробної промисловості очікують зростання загальних обсягів виробництва.



Як повідомляв Укрінформ, у вересні 2022 року індекс очікувань ділової активності зріс до 46,1 із 44,1 у серпні.
Фото: НБУ