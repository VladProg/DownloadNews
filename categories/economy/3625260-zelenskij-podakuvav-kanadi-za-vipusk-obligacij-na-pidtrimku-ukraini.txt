Президент Володимир Зеленський подякував Канаді за завершення випуску державних облігацій, кошти від продажу яких будуть передані Україні.

Слова вдячності глава держави висловив у відеозверненні наприкінці 280-го дня війни, повідомляє Укрінформ.
Зеленський зазначив, що Канада успішно завершила розміщення спеціальних цінних паперів – "облігацій суверенної підтримки України", на суму 500 мільйонів канадських доларів. Президент пояснив, що Канада фактично бере цей борг на себе, щоб допомогти нашій країні. За його словами, кошти підуть у державний бюджет України.
"Дякую нашим канадським друзям і особисто пану Джастіну Трюдо і пані Христі Фріланд за цей прояв канадського лідерства. Лідерства, яке демонструє й іншим партнерам, що може бути ефективним саме зараз для підтримки України", – наголосив глава держави.
Як повідомлялося, напередодні уряд Канади завершив випуск п’ятирічних облігацій “Суверенітет України” обсягом 500 мільйонів доларів. Цінні папери були випущені на ринок 29 листопада і розкуплені за добу.
Отримані кошти допоможуть Кабміну продовжити надання українцям важливих послуг цієї зими, виплачуючи пенсії, закуповуючи пальне та відновлюючи енергетичну інфраструктуру.
Фото: ОП