Макрофінансова допомога ЄС Україні у 2023 році (МФД+) в обсязі до 18 мільярдів євро надаватиметься у формі кредитів, та має свої особливості, оскільки гарантії та інтерес за цими кредитами надаватимуться за рахунок бюджету ЄС та країн-членів.

Про це сьогодні у Брюсселі під час пресконференції з представлення пакету макрофінансової допомоги ЄС для України на 2023 рік, розповів єврокомісар з питань бюджету та адміністрування Йоганнес Ган, повідомляє кореспондент Укрінформу.
«Інтерес, який має бути сплачений країнами-членами за цим кредитом, є проявом реальної підтримки ЄС для України. Щоб дати вам уявлення про те, про яку суму грошей ми говоримо: навіть якщо брати дуже консервативні оцінки щодо вартості запозичень, наприклад, у розмірі 3,5 відсотка інтересу для запозичених активів на 15 років - і це дійсно дуже консервативна оцінка - ми говоримо про 630 мільйонів євро на весь рік для всіх країн-членів. Це означає, що на підставі існуючих механізмів розподілу, така країна як Австрія буде сплачувати 18 мільйонів євро, а така країна, як Угорщина – 6 мільйонів євро на рік. Тож ми маємо дивитися на ці речі з оглядом на перспективу», - сказав єврокомісар.
При цьому Йоганнес Ган відмітив, що структура витрат, яка представлена сьогодні Єврокомісією, не передбачає впливів на бюджет країн-членів у наступному році.
«Такі бюджетні впливи розпочнуться з 2024 року. Оскільки у 2023 році ми запозичуємо ці кошти, то перший інтерес за кредитом має бути сплачений лише у 2024 році», - повідомив представник Єврокомісії.
Він зауважив, що відмінність цього пакету МФД+ від всіх інших пакетів макрофінансової допомоги полягає у тому, що гарантії за запозиченнями на зовнішньому ринку капіталу надаватимуться з резервних фондів Європейського бюджету. Можливості для надання подібних гарантій за рахунок бюджетних резервів ЄС є обмеженими, тож застосування такого пакету МФД+ також буде обмежено: географічно він надаватиметься лише для України, і лише протягом наступного року. Щоб це стало можливим, за словами єврокомісара, необхідно буде внести певні зміни в макрофінансові регуляторні правила ЄС, що дозволять використовувати бюджетні резерви ЄС з цією метою.
Він зауважив, що така система підтримки України та диверсифікована система забезпечення МФД+ на наступний рік дозволить пропонувати цей кредит на умовах, що є привабливими для України, та забезпечити для ЄС гнучкість у здійснені зовнішніх запозичень.
«Час нині є також активом. Нам потрібно виділити ці гроші вже у січні. Це означає, що мають бути ухвалені законодавчі норми, які дозволять нам це зробити. Ми закликаємо законодавчі органи швидко прийняти необхідні рішення. Перші підсумки обговорення на рівні Ради міністрів з економіки й фінансів, а також на рівні Європейського парламенту, говорять про існування величезної підтримки, та дають надію, що існуючі коливання можуть бути подолані», - додав Йоганнес Ган.
Він зауважив, що шлях, яким ЄС підтримує Україну, має надати впевненість іншим донорам, які мають намір підтримати Україну.
«Ми можемо бути задоволеними таким рішенням, якщо це словосполучення взагалі є прийнятним у поточних важких обставинах», - підкреслив єврокомісар.
Як повідомляв Укрінформ, раніше Президент Єврокомісії Урсула фон дер Ляєн оголосила про намір Єврокомісії представити програму надзвичайної макрофінансової допомоги для України з розрахунку 1,5 мільярда євро на місяць, на загальну суму в 18 мільярдів євро у 2023 році. Ця допомога має бути стабільною та передбачуваною, та частково задовольнити потреби у забезпеченні стійкості Української держави.
МФД від ЄС супроводжуватиметься допомогою від інших країн та міжнародних фінансових інституцій. За попередньою оцінкою, у наступному році для забезпечення здатності держави виконувати основні соціальні функції Україна потребуватиме щомісяця суму від 3 до 5 мільярдів євро.