Міністерство енергетики України у серпні 2023 року передало енергетичним компаніям 258 т устаткування, наданого міжнародними партнерам в якості гуманітарної допомоги.

Як передає Укрінформ, про це повідомляє пресслужба міністерства.
"Протягом серпня Міністерство енергетики України передало для потреб енергетичного сектору гуманітарні вантажі з обладнанням від 32 донорів з 18 країн загальною вагою близько 258 тонн", - йдеться у повідомленні.
Устаткування, серед якого трансформатори, генератори, авто, кабелі, інші необхідні для ремонтів матеріали, отримали 26 компаній електроенергетичної, вугільної, нафтогазової та атомної галузей.
Серед донорів – енергетичні компанії, урядові структури та організації з Нідерландів, Німеччини, Австрії, Швеції, Італії, Данії, Словенії, Франції, Норвегії, Швейцарії, Фінляндії, Польщі, Латвії, Бельгії, Японії, Чехії, Литви і Румунії.
Як повідомлялося, до України прибув другий високовольтний трансформатор, який передав литовський оператор системи передачі Litgrid.
Фото: Міненерго