Україні потрібно не тільки зберігати або відновлювати успадковану з радянських часів енергетичну систему, а вже зараз працювати над рішеннями на базі відновлюваної енергії для зменшення вразливості від російських атак.

Таку думку висловила посол Німеччини в Україні Анка Фельдгузен в опитуванні Укрінформу «300 днів війни очима зарубіжних друзів».
Посол ФРН відзначила життєву необхідність підтримки енергетичної мережі Україні на тлі масованих російських ракетних атак і нападів БПЛА.
«Федеральний уряд зараз докладає зусиль на всіх рівнях для забезпечення швидкого постачання запасних частин. Але нам потрібно зробити крок далі, а не тільки зберігати або відновлювати систему, успадковану з радянських часів. З попелу має постати щось нове і краще. Більше децентралізованих рішень на базі відновлюваної енергії допоможуть забезпечити енергопостачання в Україні. В такому випадку енергосистема не буде настільки вразливою при влучанні у деякі вузлові пункти», - зауважила Фельдгузен.
Вона також звернула увагу на те, що енергоефективність у будівлях і у промисловому виробництві зменшить залежність від викопного палива.
«Задля досягнення цих цілей Німеччина вже багато років підтримує Україну суттєвими проєктами. Ми й надалі продовжуватимемо розвивати відповідну діяльність у рамках німецько-українського енергетичного партнерства», - запевнила посол ФРН.
Як повідомлялося, Німеччина надала ще 100 млн євро для Фонду енергетичної підтримки України на закупівлю обладнання для відновлення пошкодженої російськими обстрілами енергетичної інфраструктури. Таким чином, до кінця року Фонд енергетичної підтримки України отримає 130 млн євро від Німеччини на нагальні потреби українських енергетичних компаній.