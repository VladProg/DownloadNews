В Україні ціни на суницю садову (полуницю) впали до 30-65 грн/кг ($0,82-1,78/кг), що в середньому на 36% дешевше, ніж минулого тижня.

Як передає Укрінформ, про це повідомляє EastFruit.
Зазначається, що ще минулого тижня середні оптові ціни на суницю садову в Україні не опускалися нижче 60-85 грн/кг ($1,64-2,32/кг).
Аналітики пояснюють, що тепла погода стимулює активне дозрівання полуниці в українських господарствах. В результаті, пропозиція цієї ягоди на ринку стрімко збільшується, що своєю чергою провокує різке зниження відпускних цін у даному сегменті.
Знижувати ціни в даному сегменті виробники змушені у зв’язку зі стрімким збільшенням пропозиції суниці садової з місцевих господарств, в той час, як попит на цю продукцію залишається досить стриманим. При цьому, більшість операторів ринку відзначають досить великий відсоток некондиційної ягоди в поточному сезоні. Рясні опади помітно знизили якісні характеристики української суниці садової.
За даними EastFruit, станом на 6 червня 2023 року ціна на суницю садову в Україні вже в середньому на 37% нижча, ніж в аналогічний період минулого року. При цьому ключові гравці ринку не виключають подальшого здешевлення в цьому сегменті вже з наступного тижня. Свою думку вони аргументують тим, що пропозиція на ринку продовжує зростати, а ось якість пропонованої ягоди не завжди влаштовує споживачів.
Як повідомлялося, на початку сезону 2023 року рання полуниця в Україні коштувала 190 грн за кілограм (вище 5,2 дол./кг).