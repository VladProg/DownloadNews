Національний банк прогнозує, що наприкінці 2022 року інфляція становитиме 30%, але вона сповільниться у наступні роки.

Про це на брифінгу сказав голова Національного банку України Андрій Пишний, повідомляє кореспондент Укрінформу.
"Інфляція наприкінці цього року прискориться до близько 30%, але в наступні роки вона знижуватиметься за умови очікуваного зниження безпекових ризиків і злагодженої монетарної та фіскальної політики", - сказав він.
Очільник НБУ зазначив, що цьогорічне прискорення інфляції можна вважати доволі помірним, з огляду на повномасштабну війну та багаторічні інфляційні рекорди у багатьох країнах світу.
За його словами, Нацбанк очікує, що з наступного року зростання споживчих цін в Україні почне сповільнюватися завдяки поступовому налагодженню логістики та виробництва, згасанню світової інфляції, помірно жорстким монетарним умовам, виваженій монетарній політиці уряду і відмові від монетизації бюджету.
Пишний наголосив, що, за прогнозами НБУ, наступного року інфляція скоротиться до нижче 20%, а ще через рік - до 10%.
"Швидшому сповільненню інфляції в наступні роки заважатиме передусім висока вартість енергоносіїв, що спонукатиме до поетапного приведення тарифів на житлово-комунальні послуги до ринкових рівнів", - сказав він.
Як повідомляв Укрінформ, у вересні 2022 року споживча інфляція в річному вимірі пришвидшилася до 24,6% (із 23,8% у серпні). У НБУ заявили, що основною причиною прискорення інфляції залишаються наслідки повномасштабної війни росії проти України: руйнування виробництв, порушення ланцюгів постачання та логістики і збільшення виробничих витрат бізнесу.