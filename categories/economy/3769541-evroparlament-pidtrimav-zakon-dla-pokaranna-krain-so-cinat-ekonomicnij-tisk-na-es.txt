Депутати Європейського парламенту у вівторок ухвалили законодавчу ініціативу, яка створює можливості для покарання країн, що намагаються економічно тиснути на країни Євросоюзу.

Голосування відбулося в вівторок, передає Укрінформ із посиланням на Reuters.
«Європарламент переважною більшістю голосів підтримав закон, який дозволяє вживати заходів у відповідь проти країн, що чинять економічний тиск на країни ЄС, аби примусити до змін у їхній політиці», - зазначається в повідомленні.
Як приклад наводяться торговельні обмеження Китаю, які він запровадив проти Литви.
Ініціативу підтримали 578 законодавців, 24 проголосували «проти». Таким чином, закон, який запроваджує Інструмент проти примусу (ACI), має набути чинності впродовж ближчих тижнів.
Пропозиція має протидіяти поширенню геополітичної напруженості у торгівлі, хоча в основному вона розглядається як фактор стримування.
Як повідомляв Укрінформ, у вівторок Європейський парламент ухвалив резолюцію на підтримку пропозицій Єврокомісії щодо перегляду багаторічного бюджету ЄС на 2021-2027 роки. Документ, зокрема, містить положення про утворення спеціального Українського фонду розміром 50 мільярдів євро.