Посол України в Австрії Василь Химинець закликав Відень спланувати свою участь у відбудові України, а австрійський бізнес – вже зараз зробити інвестиційні пропозиції.

Як передає Укрінформ, про це заявив посол України Василь Химинець в інтерв’ю австрійській газеті Kurier.
"Найкраще - вчора. Важливо, щоб Австрія спланувала, в які галузі та місця інвестувати", - так посол відповів на питання, коли має розпочатися відбудова в Україні.
Він вказав на те, що Данія, наприклад, обрала Миколаївську область, Естонія хоче працювати на Житомирщині, а Франція бажає допомогти з відновленням Маріуполя.
"Логічно було б долучатися там, де сильна австрійська економіка – у будівництві доріг, в інфраструктурі. Україна дуже зацікавлена в тому, щоб австрійський бізнес робив інвестиційні пропозиції зараз, а не лише тоді, коли вже взяті фінансові зобов'язання. Виробник лиж Fischer, наприклад, продовжує виробництво в Західній Україні, а компанія Marzek-Etiketten у Дніпрі навіть працює над розширенням виробництва. Це – той меседж, який нам потрібен", - заявив Химинець.
Він зазначив, що важливим є і те, щоб австрійський уряд "гарантував інвестиції, як і інші країни". "Нинішній ліміт у п'ять мільйонів євро - це занадто мало", - додав він.
За словами посла, він розуміє, що "австрійській економіці нелегко, адже вони багато інвестували в Росію". "Однак давно пора було б піти з цього ринку: Палата економіки досі має набагато більший офіс у Москві, але лише одного представника в Києві, що занадто мало. А ті, хто залишається в Росії, платять податки – гроші, які надходять до військової скарбнички Путіна", - заявив Химинець.
В інтерв’ю він також наголосив на важливості продовження військової підтримки України та справедливого завершення розв’язаної Росією війни". "Але якщо Україну знову не почують, якщо дебати рухатимуться в бік мирної угоди, це гратиме на руку Путіну. Він ослаблений, хоче потягнути час. Будь-яка відмова у допомозі Україні – гуманітарній, фінансовій, військовій - це підтримка Путіна", - сказав він.
Як повідомляв Укрінформ, раніше Президент України Володимир Зеленський закликав партнерів України узяти шефство над регіонами, містами та галузями української економіки, які постраждали від розв'язаної Росією війни.
Фото: Kurier/Juerg Christandl