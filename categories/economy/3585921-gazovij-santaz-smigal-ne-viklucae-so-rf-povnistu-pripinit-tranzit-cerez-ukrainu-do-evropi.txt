Прем’єр-міністр України Денис Шмигаль не виключає, що росія може вжити заходи для повного припинення газового транзиту через територію нашої країни до Європи.

Про це він сказав на засіданні уряду 4 жовтня, передає Укрінформ.

«Після семи місяців повномасштабної війни вже всі розуміють, що маємо справу з країною-терористом. Тому маємо бути готові до терористичних актів росії проти нашої критичної інфраструктури. Мова насамперед про ракетні обстріли, але це не єдиний ризик. Зокрема, йдеться і про ймовірність повного припинення газового транзиту через територію України до Європи. Такого сценарію не можна виключати», - сказав Шмигаль.


За його словами, тому підготовлено план максимально заощадливого та ефективного використання наявного ресурсу газу. Саме тому середня температура в оселях українців цієї зими може бути нижчою, ніж у минулі роки. «Зараз таку політику впроваджують більшість країн Європи. Ми живемо та працюємо в умовах війни, і кожен із нас має з розумінням ставитися до цих викликів», - підкреслив прем’єр.
Шмигаль вкотре нагадав про ще один безпековий виклик опалювального сезону — загрозу масованих атак рф на теплоенергетичну інфраструктуру. «Тому, по-перше, працюємо над захистом критично важливих об’єктів. По-друге, створюємо запаси альтернативних джерел енергії на той час, поки триватимуть аварійні ремонтні роботи. Такий запас уже формується. Гроші на це виділили ще влітку. Держава закуповує мобільні котельні та генератори. Частину засобів отримуємо як гуманітарну допомогу від наших партнерів», - сказав він.
Як повідомлялося, з 24 лютого в Україні триває повномасштабна російська збройна агресія.