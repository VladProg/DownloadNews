Обсяги перевезень з Китаю в Європу і назад через територію рф впали більш ніж на третину (35%) за дев'ять місяців 2022 року. Це стало основною причиною загального зниження контейнерного транзиту через росію.

Як передає Укрінформ, про це повідомляє РБК з посиланням на заступника гендиректора РЖД Олексія Шило.
За підсумками року монополія очікує падіння на чверть обсягу транзитних перевезень контейнерів 20-футового еквівалента (TEU) залізничною мережею. Загальний транзит із січня по вересень виявився нижчим на 17,6% торішніх результатів. Тоді залізницею в росії провезли 1,1 млн транзитних TEU, що було абсолютним рекордом за всю історію російських і радянських залізниць. Цього року, як очікується, мають перевезти щонайменше 830 000 транзитних TEU.
За місяць до повномасштабного вторгнення в Україну, у січні, керівництво "російських залізниць" планувало наростити транзитні перевезення контейнерів учетверо - до 4 млн TEU - максимум до 2027 року. Цей показник зростав до війни - за останні п'ять років обсяги перевезень контейнерів подвоїлися.
Паралельно Китай шукає нові шляхи доставки вантажів до Європи. У вересні в Самарканді учасники саміту Шанхайської організації співпраці анонсували створення міжнародної залізниці між Китаєм, Киргизстаном і Узбекистаном. Раніше маршрут через Центральну Азію розглядали, але не освоювали, почасти через те, що це суперечило стратегічним та економічним інтересам росії, пише South China Morning Post.
Після повномасштабного російського вторгнення в Україну 24 лютого демократичні країни запровадили санкції проти росії, які торкнулися цілих галузей економіки. Понад тисячу іноземних компаній оголосили про вихід із країни. Це негативно впливає на російську економіку. Своєю чергою, США попередили КНР, що допомога в ухиленні від санкцій, запроваджених проти рф, може загрожувати "вторинними санкціями".
Фото: trcont.com