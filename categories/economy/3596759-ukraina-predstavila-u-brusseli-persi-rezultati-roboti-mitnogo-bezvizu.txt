Україна на засіданні робочої групи EU-CTC з питань спільного транзиту та спрощення формальностей у торгівлі товарами у Брюсселі представила перші результати міжнародного застосування NCTS.

Як передає Укрінформ, про це повідомляє Держмитслужба.
Зазначається, що це засідання стало першим, на якому Україна взяла участь як повноправна країна-учасниця Конвенції про процедуру спільного транзиту, а не як спостерігач.
У Держмитслужбі зауважили, що кількість операцій спільного транзиту на початку жовтня 2022 року була не великою, зокрема через необхідність оновлення загальних гарантій, які уже використовуються компаніями країн-учасниць Конвенції.

Разом з тим, зазначили у профільному відомстві, кількість переміщень в Україну та з України з початку місяця наближається до 200, що є досить високим показником для початку міжнародного застосування країною процедури спільного транзиту.
Найбільше декларацій з митницею призначення в Україні у першій половині жовтня 2022 року оформлено Польщею та країнами Балтії.
У Держмитслужбі нагадують, шо в Україні, всього 4 компанії мають транзитне спрощення “загальна гарантія”. Окрім того, компаніям та митникам по обидві сторони кордону потрібен певний час на адаптацію до нових реалій.

Як повідомлялося, Україна 31 серпня передала європейській стороні необхідні документи для приєднання до Конвенції про процедуру спільного транзиту (NCTS) та Конвенції про спрощення формальностей у торгівлі товарами. 1 жовтня, в Україні запрацювали положення Конвенції про процедуру спільного транзиту (NCTS).
«Митний безвіз» — це швидше переміщення товарів між країнами Європейського регіону, менше бюрократії на митниці, менше можливостей для зловживань, обмін даними з сусідніми митницями фактично в режимі реального часу. Це один із ключових напрямків побудови в Україні зручної та прозорої митниці.
Фото: customs.gov.ua