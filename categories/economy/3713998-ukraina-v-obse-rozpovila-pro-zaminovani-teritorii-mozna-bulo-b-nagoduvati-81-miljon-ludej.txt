Наразі потенційно забрудненими вибухонебезпечними предметами є 30% територій України, на яких можна було виростити продукти харчування для 81 мільйона людей.

Про це заявив постійний представник України при міжнародних організаціях у Відні Євгеній Цимбалюк під час засідання Постійної ради ОБСЄ у четвер у столиці Австрії, передає кореспондент Укрінформу.
"В Україні триває посівна кампанія. Однак ключовим викликом для українських аграріїв залишається не погода чи кліматичні зміни, а мінна небезпека. Створена Росією небезпека. Станом на сьогодні, близько 30% території України є потенційно забрудненими. Ці території здатні забезпечити продуктами харчування 81 мільйон людей", - сказав Цимбалюк.
Він додав, що, за словами Прем'єр-міністра України, на сьогодні було обстежено 110 тис. гектарів і виявлено понад 600 тис. вибухонебезпечних предметів.
"Тому розмінування було визначено як один з наших ключових пріоритетів у відновленні. Україна дуже зацікавлена в залученні коштів, обладнання та технологій для прискорення цього процесу. Враховуючи масштаб проблеми, кожна держава, незалежно від того, чи є вона нейтральною, чи ні, може допомогти повернути життя громадам, особливо у прифронтових районах. Крім того, розчищення полів також сприятиме глобальній продовольчій безпеці", - наголосив постпред України.
За його словами, це особливо важливо з огляду на те, що "Росія перетворює продовольство на зброю, і як це впливає на вразливі країни по всьому світу".
На цьому тлі очільник української місії в ОБСЄ порушив тему блокування Росією, попри відновлення "Зернової ініціативи", проходу суден до порту "Південний", вже майже протягом місяця, починаючи з 29 квітня. "Там знаходиться понад 1,5 млн тонн сільськогосподарської продукції для 10 країн, в тому числі з Африки та Азії. Це – ще один доказ того, що Росія не має наміру виконувати підписані нею угоди і продовжує перетворювати продовольство на зброю", - додав Цимбалюк.
Як повідомляв Укрінформ, у березні Президент Володимир Зеленський заявляв, що понад 170 тис. квадратних кілометрів території України залишаються небезпечними через ворожі міни та снаряди, що не розірвалися.
Фото: Донецька ОВА