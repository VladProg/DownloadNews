ТОВ «Нафтогаз Ойл Трейдинг» у березні 2023 року відновило роботу 71 заарештованих та переданих йому в управління АЗС мережі «Глуско».

Про це повідомляє пресслужба Національного агентства з питань виявлення, розшуку та управління активами, одержаними від корупційних та інших злочинів (АРМА), передає Укрінформ.
«За підсумками діяльності у минулому місяці поточного року управитель арештованої мережі «Глуско» - ТОВ «Нафтогаз Ойл Трейдинг» - відновив роботу 71 автозаправної станції під брендом U.GO», - йдеться в повідомленні.
Крім того, станом на кінець I кварталу 2023 року управитель перерахував до державного бюджету перші надходження від управління активом у розмірі 378 тис. грн. Це 75% загального доходу, отриманого компанією в березні від господарського використання арештованого майна. Водночас витрати управителя на збереження активу за березень становили 2,5 мільйона гривень. Зауважується, що диспропорція між доходами та витратами на початковому етапі управління спричинена необхідністю значних інвестицій у відновлення роботи АЗС у багатьох регіонах України, в тому числі на деокупованих територіях.
Як повідомлялося, у травні 2022 року уряд прийняв пропозицію АРМА щодо передачі в управління за особливою процедурою низки арештованих активів мережі АЗС «Глуско». Йдеться про понад 200 автозаправних комплексів та об’єктів нерухомості, які належать 31 юридичній особі, зокрема «Глуско рітейл» та дочірнім компаніям.
Передані в управління ТОВ «Нафтогаз Ойл Трейдинг» арештовані автозаправні підприємства сплатили у 2022 році понад 109 млн грн податків.
Фото з сайту reform.energy