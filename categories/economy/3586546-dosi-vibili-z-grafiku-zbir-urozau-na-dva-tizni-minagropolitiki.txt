Аграрії відстають від звичного графіку збору врожаю на два тижні через значні опади у вересні.

Як передає Укрінформ, про це розповів директор департаменту аграрного розвитку Міністерства аграрної політики та продовольства України Ігор Віштак, повідомляє пресслужба відомства.
«По збору врожаю ми відстаємо від звичного графіку на два тижні, але сприятливі метеопрогнози дають впевненість, що все буде зібрано вчасно. Для цього є всі інструменти – техніка, пальне, ресурси. Наразі працюють практично всі хлібоприймальні підприємства та 23 цукрових заводи», - зазначив він.
Віштак додав, що дощовий вересень суттєво знизив темпи збирання пізніх культур – гречки, кукурудзи, соняшнику, сої та цукрових буряків.
За його словами, врожаю вистачає, щоб повністю забезпечити внутрішню продовольчу безпеку та розширити можливості експорту.
Врожайність ранніх зернових та зернобобових культур в середньому становить 38 ц/га, що є середнім показником за останні роки. Крім цього, продовжується збирання технічних, бобових та зернових культур.
За попереднім прогнозом Укргідромецентру, найближчим часом з України відходить атмосферний фронт і, ймовірно, до 12 жовтня на переважній території України буде сухо, а у подальшому дощі також можливі місцями на території Західних та Північних областей.