За оцінками Міністерства фінансів у державному бюджеті на 2024 рік буде закладена сума міжнародної допомоги не менша ніж у цьому.

Як передає Укрінформ, про це в інтервʼю Радіо Свобода розповів міністр фінансів Сергій Марченко.
"Зараз 42 мільярди доларів у нас зовнішні потреби, в зовнішньому фінансуванні. На наступний рік ми плануємо не меншу суму. Чому? Тому що бюджет сектора безпеки і оборони ми будемо планувати на рівні 2023 року", - сказав Марченко.
Він зазначив, що поки надходження за рахунок міжнародної допомоги на наступний рік ще не підтверджені.
"2024 рік поки що є розуміння лише, що в нас є допомога від ЄС. 50 мільярдів євро на 4 роки. Є МВФ, який нам допомагає зібрати ці зобов’язання. Сподіваюся, що будуть США. Дуже сподіваюся! Це дуже важливо. Тому що США дають грантову допомогу", - зазначив Марченко.
Як повідомляв Укрінформ, у Національному банку заявляли, що наступного року розраховують щонайменше на 37 млрд доларів міжнародної допомоги.