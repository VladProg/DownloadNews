Станом на 12 грудня в енергосистемі зберігається дефіцит потужності: через завдані росіянами руйнування наразі не можна повною мірою використовувати генерацію теплових електростанцій.

Як передає Укрінформ, про це повідомляє НЕК "Укренерго" у Телеграмі.
"За минулий тиждень енергосистема зазнала три російські атаки – вже восьма масована ракетна атака у понеділок 5 грудня та дві локальні атаки артилерією та безпілотниками на півдні та сході країни у вихідні. Руйнування, яких завдав ворог енергосистемі, наразі не дозволяють у повній мірі використовувати потужності теплових електростанцій, необхідний додатковий час для відновлення їх роботи", - йдеться у повідомленні.
Зазначається, що на Одещині ситуація все ще складна, відновлення живлення споживачів триває.
Бригади «Укренерго», генерації та обленерго спільно працюють над усуненням наслідків російських атак на енергетичну систему України. Через складність пошкоджень роботи тривають довше та ускладнюються поганою погодою (поривчастий вітер з мокрим снігом).
Повідомляється, що для забезпечення балансу в енергосистемі до кожного обленерго доведено ліміти споживання електроенергії, для дотримання яких діють обмеження споживання. При перевищенні доведених лімітів, застосовуються аварійні відключення.
Як повідомлялося, війська рф у ніч на 10 грудня атакували енергетичну інфраструктуру Одеської області. В Одесі від електроенергії були відімкнені всі споживачі, окрім критичної інфраструктури.
Починаючи з 10 жовтня росіяни випустили на українські енергетичні об'єкти понад тисячу ракет і дронів.
Фото ілюстративне