Національний банк отримав від десяти банків-власників банкоматних мереж інформацію про те, що тарифи для карток інших банків за видачу коштів скасовані.

Як передає Укрінформ, про це в ефірі Українського радіо сказав заступник голови Національного банку України Олексій Шабан.
"Два тижні тому була така ідея, а сьогодні ми вже отримали від десяти банків-власників банкоматних мереж інформацію про те, що тарифи для карток інших банків за видачу коштів скасовані. Тобто ти користуєшся цим банкоматом, як банкоматом свого банку", - сказав Шабан.
Він нагадав, що Нацбанк виступив з ініціативою створення об’єднаної мережі стійкості банків ― "Банку незламності" або power banking. І вже близько 800 відділень різних банків долучилися до цієї мережі, створили відділення, забезпечили їх генераторами.
"Ми розуміємо, що потрібно здійснити не тільки підготовку цих відділень і персоналу, забезпечити готівкою, а й організувати коректне інформування населення", - зауважив Шабан.
Як повідомляв Укрінформ, Національний банк звернувся до банків з пропозицією встановити єдині розширені ліміти та скасувати додаткові комісії на зняття готівки власниками карток інших банків у банкоматах.