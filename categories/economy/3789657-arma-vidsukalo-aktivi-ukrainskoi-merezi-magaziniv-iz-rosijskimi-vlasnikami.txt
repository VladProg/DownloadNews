Національне агентство з розшуку та менеджменту активів (АРМА) відшукало активи української мережі магазинів, власники якої є фігурантами кримінального провадження через зв’язок із російськими партнерами.

Про це повідомила пресслужба АРМА, передає Укрінформ.
«Під час опрацювання запиту правоохоронного органу працівники АРМА виявили та розшукали активи фігурантів кримінального провадження, які здійснювали господарську діяльність у взаємодії з РФ та незаконними органами влади, створеними на тимчасово окупованій території (у тому числі окупаційними адміністраціями держави-агресора)», - йдеться в повідомленні.
В АРМА наголошують, що ключові фігуранти справи, які мають російське громадянство, організували злочинну схему в тандемі з українськими партнерами для продовження своєї діяльності в Україні в обхід запроваджених санкцій та збереження бізнесу у нашій державі.
Фактично підсанкційна юридична особа, бенефіціарними власниками якої є громадяни РФ, вела свої справи в Україні під виглядом інших юридичних осіб, уникаючи чинних регуляторних заходів.
Загалом працівники АРМА виявили в Україні та за її межами 15 од. автомобільного транспорту, 9 об’єктів житлової та 8 об’єктів нежитлової нерухомості, 8 земельних ділянок, 40 од. нематеріальних активів. Також були виявлені грошові кошти у сумі 900 млн грн та частки у статутному капіталі на майже 4 млн грн.
Отримані дані спрямовані до правоохоронних органів для вжиття відповідних заходів (зокрема, накладання арешту та подальшої конфіскації).
Як повідомлялося, Кабінет Міністрів України вдосконалив процедуру реалізації арештованих активів. Згідно із ухваленим рішенням, всі продажі арештованого майна здійснюватимуться виключно на електронній платформі Prozorro.Продажі.