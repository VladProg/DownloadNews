Запаси газу в українських підземних сховищах станом на 1 листопада становлять 16,02 млрд кубометрів.

Як передає Укрінформ, про це повідомляє Міністерство енергетики.
"Запаси природного газу в підземних сховищах сягнули вже 16,02 млрд кубометрів. Це на 1,3 млрд більше, ніж планувалося згідно з прогнозним балансом Кабінету Міністрів України на 1 листопада 2023 року", - йдеться у повідомленні.
Зазначається також, що внаслідок російської атаки у ніч на 1 листопада у Полтавській області пошкоджено лінії електропередачі. Знеструмлено 3 населених пункти, відключено 10 юридичних та майже 500 побутових споживачів.
Через обстріли на Донеччині знеструмлювалося 17 населених пунктів. На Чернігівщині внаслідок артобстрілу з-за кордону та пошкодження ліній електропередачі відключалися понад 1000 споживачів. На Сумщині через обстріли знеструмлено 3 270 споживачів.
Внаслідок бойових дій залишається без енергопостачання також частина споживачів у Дніпропетровській, Запорізькій, Харківській, Херсонській, Чернігівській областях. Крім того, у Нікополі на Дніпропетровщині через обстріли є відключені від газопостачання домогосподарства.
Водночас, за добу енергетики заживили майже 34,6 тисячі споживачів. Більшість із них – у Донецькій області.
У Херсоні після підтоплення залишаються знеструмленими 1,2 тис. споживачів.
Внаслідок технологічних порушень минулої доби тимчасово знеструмлювалися майже 7 тисяч споживачів у Дніпропетровській області. Наразі всіх заживлено.
Як повідомлялося, Міністерство енергетики спростовує інформацію про застосування планових відключень електроенергії у листопаді.
Фото: Depositphotos