Україна попри війну залишається на третьому місці серед найважливіших експортерів сільськогосподарської продукції до ЄС та посідає 14-те місце серед найбільш суттєвих імпортерів європейської аграрної продукції.

Про це свідчать дані статистичного зведення щодо сільськогосподарської торгівлі ЄС, оприлюднені на сайті Єврокомісії, передає Укрінформ.
«Імпорт з України залишається на високому рівні від початку року (+EUR 2,1 мільярда, +60% з січня по травень 2023 року порівняно з таким же періодом минулого року). Вона залишається третім (за обсягом – ред.) джерелом аграрного імпорту до ЄС від початку року, при цьому значно зросло надходження зерна, соняшнику, курятини та яєць, а також цукру/ізоглюкози», - йдеться у звіті.
Як зазначається, в абсолютних показниках український аграрний експорт до ЄС зріс з 6 мільярдів 927 мільйонів євро у 2021 році до 13 мільярдів 206 мільйонів євро у 2022 році. У період з січня по травень 2023 року зростання аграрного імпорту з України до ЄС становило 60% порівняно з таким же періодом 2022 року - з 3 млрд 530 млн євро до 5 млрд 646 млн євро.
Водночас Україна залишається важливим напрямком для європейського сільськогосподарського експорту - країна на 14-му місці серед найбільших імпортерів європейської аграрної продукції. В абсолютних цифрах показники аграрного імпорту з ЄС в Україну у 2022 році знизилися порівняно з 2021 роком до 2 млрд 926 млн євро (з 3 млрд 109 млн). Водночас з перші п’ять місяців 2023 року аграрний імпорт з ЄС до України зріс на 37 відсотків (+384 млн євро) - з 1 млрд 27 млн євро у 2022 році до 1 млрд 412 млн у поточному.
Як повідомлялося, після початку російського повномасштабного вторгнення в Україну та блокади українських чорноморських портів ЄС створив так звані коридори солідарності на кордонах з Україною для транспортування українських продовольчих товарів, зокрема, зерна та інших видів продовольства, на світові ринки.
Внаслідок логістичних проблем збільшення потоку сільськогосподарської продукції з України спричинило ускладнення на ринках 5 країн-сусідів.
Єврокомісія після консультацій заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Міністри сільського господарства п’яти країн ЄС 19 липня ухвалили у Варшаві спільну заяву, в якій наполягають на продовженні до кінця року ембарго Єврокомісії на ввезення українського зерна, при цьому транзит його зберігатиметься.
Перший віцепрем’єр-міністр - міністр економіки Юлія Свириденко наголосила, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.
Фото: Shutterstock/AURA88