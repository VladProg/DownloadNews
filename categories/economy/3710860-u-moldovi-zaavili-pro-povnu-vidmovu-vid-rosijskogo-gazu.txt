Молдова більше не використовує російський природний газ або електроенергію після того, як припинила свою залежність після початку повномасштабної війни в Україні.

Про це заявив у четвер прем'єр-міністр країни Дорін Речан на конференції з питань безпеки в Бухаресті, передає Укрінформ з посиланням на The Guardian.
«Якщо на початку війни 100% енергії, яку споживала Молдова, надходила з Росії, то сьогодні Молдова може існувати абсолютно без природного газу чи електроенергії з Росії», — сказав він.
«Молдова більше не споживає російський газ, вона інтегрована в європейську енергетичну мережу як технічно, так і комерційно», - наголосив Речан.
Як повідомляв Укрінформ, ЄС погодив так звану платформу спільної закупівлі газу, яка дозволяє країнам-членам уникати конкуренції між собою на глобальному енергетичному ринку та повною мірою скористатися перевагами спільної купівельної спроможності Європейського Союзу. Учасниками цієї платформи є також Україна, Молдова та країни Західних Балкан.
У квітні молдовська компанія Energocom підписала рамкову угоду з грецьким газовим оператором DEPA Commercial.