Виконуючим обов’язки генерального директора комбінату «Запоріжсталь» Групи Метінвест призначено Романа Слободянюка.

Про це Укрінформу повідомили в пресслужбі комбінату.
"Виконуючим обов’язки генерального директора «Запоріжсталі» Групи Метінвест призначено Романа Слободянюка. Олександр Мироненко, який дотепер за сумісництвом очолював «Запоріжсталь», продовжить роботу як операційний директор компанії", - йдеться в коментарі.
Слободянюк народився у 1989 році у Запоріжжі. Закінчив Запорізький державний технічний університет за спеціалізацією «Електромеханічні системи автоматизації та електропривод».
Кар’єрний шлях Романа розпочався у 2012 році з комбінату «Запоріжсталь»: він працював на робітничій спеціальності у цеху гарячої прокатки, згодом - менеджером відділу безперервного вдосконалення. Вже у 2013 році Слободянюк очолював новостворений підрозділ комбінату – цех металовиробів, у 2018 році був призначений заступником директора з виробництва – начальником виробничого відділу комбінату «Запоріжсталь».
У 2019 – 2022 роках Слободянюк працював в Операційній дирекції Групи Метінвест на посаді директора з виробництва.
ПАТ «Запорізький металургійний комбінат «Запоріжсталь» — одне з провідних підприємств металургійної галузі. Третій за масштабами виробник металопродукції в Україні.
Фото: s.061.ua