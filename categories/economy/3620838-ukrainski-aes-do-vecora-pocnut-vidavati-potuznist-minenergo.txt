Міністерство енергетики України розраховує, що українські атомні електростанції відновлять роботу до вечора 24 листопада.

Як повідомляє кореспондент Укрінформу, про це сказав міністр енергетики України Герман Галущенко в ефірі телемарафону.
"Ми будемо збільшувати обсяг генерації протягом дня. Ми розраховуємо, що до вечора у нас почнуть працювати атомні станції і відповідно видавати електроенергію в мережу. Це значно скоротить дефіцит", - розповів міністр.
Він додав, що в ніч на 24 листопада енергосистему України вдалося об'єднати і наразі вона працює як єдина система.
За словами Галущенка, по всій країні вже заживлені всі об'єкти критичної інфраструктури.
Як повідомляв Укрінформ, через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.
23 листопада росіяни вчергове обстріляли енергетичну інфраструктуру. По всій Україні були задіяні аварійні відключення електроенергії, в деяких регіонах відсутнє водопостачання.