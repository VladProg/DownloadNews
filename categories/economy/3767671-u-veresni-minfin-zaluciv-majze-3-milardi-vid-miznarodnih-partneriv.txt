Міністерство фінансів у вересні 2023 року залучило майже 3 млрд доларів США грантів та пільгового фінансування від міжнародних партнерів.

Як передає Укрінформ, про це повідомляє пресслужба Мінфіну.
"У вересні 2023 року до державного бюджету України надійшло близько 3 млрд доларів США зовнішнього фінансування. Грантові кошти, які надаються на безповоротних умовах, склали понад 40% із загального обсягу фінансової допомоги", - йдеться в повідомленні.
Серед донорів у вересні 2023 року Європейський Союз – 1,6 млрд доларів США (пільгове фінансування), Сполучені Штати Америки – 1,25 млрд доларів США (грант) та Світовий банк під гарантію Великої Британії – 100 млн доларів США (пільгове фінансування).
Залучена міжнародна допомога спрямовується на фінансування пріоритетних видатків держбюджету, зокрема, на забезпечення соціального захисту населення, оплати праці працівників секторів освіти та охорони здоров’я, гуманітарні потреби.
Загалом за 9 місяців 2023 року Міністерство фінансів України залучило понад 32,6 млрд доларів США зовнішнього фінансування на нагальні потреби держбюджету.
Як повідомлялось, проєкт держбюджету-2024 передбачає потребу у міжнародному фінансуванні 42,83 млрд дол. США. Заплановано залучення коштів від міжнародних партнерів, зокрема Сполучних Штатів Америки, Міжнародного валютного фонду, Європейського Союзу, Світового банку, Японії.