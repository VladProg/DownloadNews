Влада робить все, щоби максимально покращити протиповітряну оборону: на неї та на енергетиків, які вже мають досвід роботи в складних умовах, Україна робить основну ставку у проходженні опалювального сезону.

Про це в ефірі Українського радіо сказав секретар Ради національної безпеки та оборони Олексій Данілов, передає Укрінформ.
"Питання щодо опалювального сезону стоїть на контролі: на найближчому засіданні ставки Верховного головнокомандувача ми заслухаємо звіт з цього приводу прем’єр-міністра, міністра енергетики, віцепрем’єр-міністра Кубракова та всіх, хто займається цим питанням. Це буде ювілейне засідання ставки, яке відбудеться найближчим часом", – розповів Данілов.
Секретар РНБО додав, що зараз українська енергетична система захищена набагато краще, аніж це було в лютому 2022 року, а наші енергетики вже мають досвід, як працювати в складних умовах: "Це непроста робота, адже в нас велика територія, і захистити все фізичними захисними спорудами вкрай складно. Що стосується ППО, то з ранку до вечора займаємося цим питанням для того, щоб максимально збільшити кількість засобів ураження саме протиповітряної оборони. Ми не можемо зараз сказати, що можемо захистити все, але тим не менш, все буде набагато краще, ніж це було в минулому році".
За його словами, "РФ, безумовно, буде намагатися використовувати цей чинник для того, щоб "робити" нам нерви щодо того, що стосується нашого енергетичного комплексу". "
Але ми робимо все від нас залежне для того, щоб це було мінімізовано", – наголосив Данілов.
Як повідомлялося, міністри енергетики України Герман Галущенко та США Дженніфер Гренголм обговорили проблеми підготовки до нового опалювального сезону в нашій державі.