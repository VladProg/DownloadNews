Станом на 1 серпня 2023 року готовність підприємств теплокомуненерго до опалювального сезону перевищує 60%.

Як передає Укрінформ, про це повідомляє Міністерство розвитку громад, територій та інфраструктури.
«Станом на 1 серпня готовність підприємств теплокомуненерго за даними обласних адміністрацій складає понад 60%. Продовжуються планові роботи для підготовки мереж, котелень, генеруючого обладнання, а також індивідуальних теплових пунктів», - йдеться у повідомленні.
Зазначається, що найближчим часом буде вирішено питання продовження ПСО на газ для виробників тепла. Мінвідновлення також продовжує працювати з Міністерством фінансів у питанні компенсації різниці в тарифах для підприємств ТКЕ.
Крім того, Мінвідновлення винесло на розгляд Кабінету Міністрів питання виділення коштів з Фонду ліквідації наслідків збройної агресії РФ для фінансування необхідних заходів для відновлення та будівництва резервних потужностей.
Як повідомлялося, уряд готує низку системних рішень на ринку газу для вирішення питання заборгованості підприємств ТКЕ, сума якої вже сягнула майже 100 млрд грн.