Укрзалізниця разом з австрійським та німецьким партнерами виконала перший тестовий інтермодальний рейс Київ - Будапешт; було перевезено партію автомобільних напівпричепів.

Про це повідомила пресслужба УЗ, передає Укрінформ.
«АТ «Укрзалізниця», австрійська залізнична компанія Rail Cargo Austria та німецький вагонний оператор VTG у рамках дії меморандуму між Укрзалізницею та RCA, підписаного у вересні 2023 року, успішно провели тестовий інтермодальний рейс із перевезення напівпричепів за маршрутом Київ - Будапешт», - ідеться в повідомленні.
Так, пілотне контрейлерне відправлення завантажених автомобільних напівпричепів відбулося зі станції Київ-Ліски.
Навантаження та всі необхідні операції здійснено на Київському та Чопському контейнерних терміналах філії «Центр транспортного сервісу «Ліски» АТ «Укрзалізниця».
На станції Чоп продукцію перевантажили з контрейлерних платформ Укрзалізниці у контрейлерну платформу стандарту євроколії (1 435 мм), надану німецьким оператором VTG. Rail Cargo Austria надала тяговий рухомий склад після перевантаження.
Нині сторони опрацьовують усі питання щодо швидкого митного оформлення імпортно-експортних операцій інтермодальних перевезень.
За словами директора з комерційної роботи та логістики УЗ Тимофія Мураховського, є попередні домовленості спільно розвивати цей маршрут до Відня.
Крім того, у рамках співпраці з Литовською залізницею (LTG) наступного тижня планується тестове перевезення за маршрутом Каунас - Київ - Каунас.
Як повідомлялося, АТ "Укрзалізниця" та австрійська залізнична компанія Rail Cargo Austria 14 вересня 2023 року підписали меморандум про розвиток інтермодальних перевезень Україна - Австрія. Укрзалізниця відповідатиме за тяговий рухомий склад, інтермодальні вагони широкої колії, термінальні послуги та митні формальності в Україні, а Rail Cargo Group, до якої входить Rail Cargo Austria, бере на себе відповідальність за цими пунктами в ЄС.