Суд наклав арешт на активи підприємства бенефіціарним власником якого є російський олігарх.

Як передає Укрінформ, про це Офіс генерального прокурора повідомляє у Телеграмі.
“За клопотанням прокурорів Офісу генерального прокурора судом накладено арешт на активи підприємства бенефіціарним власником якого є російський олігарх - акціонер та член ради директорів російської компанії, що входить до складу корпорації “ростех”. Вартість арештованого майна становить 20 млн грн”, - ідеться в повідомленні.
За даними слідства, службові особи товариства з обмеженою відповідальністю “ВСМПО Титан Україна” вчиняли дії спрямовані на приховування активів, які перебували на його балансі, шляхом укладення “фіктивних” договорів купівлі-продажу з одним з приватних підприємств.
ТОВ “ВСМПО Титан Україна” отримало в оренду від цього підприємства нібито реалізоване майно, яке в подальшому використовувалося у виробничій діяльності компанії.
Згідно рішення Ради національної безпеки і оборони України стосовно бенефіціарного власника передбачено обмежувальні заходи.
Досудове розслідування здійснює Бюро економічної безпеки за оперативного супроводу Служби безпеки України.
За даними ЗМІ, йдеться про російського олігарха Михайла Шелкова. Раніше конфісковані активи Шелкова перейшли в управління Фонду державного майна з метою їх подальшої приватизації або оренди. Серед конфіскованих активів 100% ТОВ «ВСМПО Титан Україна»‎, 100% ТОВ «Демурінський гірничо-збагачувальний комбінат»‎, 100% ТОВ «Тай-Мінералс»‎, 100% ТОВ «Інвестагро»‎.
Як повідомляв Укрінформ, у безерзні Вищий антикорупційний суд задовольнив позов Міністерства юстиції щодо конфіскації часток російського олігарха Аркадія Ротенберга та його сина Ігоря у столичному ТРЦ Ocean Plaza.