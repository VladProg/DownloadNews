Країни "Великої сімки" долучаються до моніторингу впровадження реформи містобудування (закону №5655).

Як передає Укрінформ, про це голова партії “Слуга народу” Олена Шуляк повідомляє у Телеграмі.
"Запросили їх до цього процесу під час робочої зустрічі представників посольств країн G7 з Міністром розвитку громад, територій та інфраструктури Олександром Кубраковим та Мінцифри Михайлом Федоровим", - зазначила Шуляк.
За її словами, мова йде про подальшу імплементацію закону № 5655, яка дасть старт масштабній відбудові країни і змінить принципи роботи будівельної галузі.
"Ми створюємо реформу і відкриті можливості для експертного діалогу, просвітництва та співпраці. Наступний етап – імплементація. Саме тому Олександр Кубраков відкрито запросив представників країн G7 й усіх стейхолдерів галузі: профільних асоціацій, бізнесу, антикорупційних організацій до створення моніторингової групи, яка контролюватиме хід впровадження для спільної впровадження реформи та розробки підзаконних актів, необхідних для запуску закону", - наголосила Шуляк.
За її словами, посли країн G7 запевнили у готовності долучитися до моніторингу впровадження реформи та наголосили на її своєчасності.
Як повідомляв Укрінформ, петиція до Президента Володимира Зеленського з закликом накласти вето на закон №5655 щодо реформування галузі містобудування набрала понад 25 тисяч необхідних для розгляду підписів.
Відповідну петицію було створено 12 грудня, автор - Проценко Владислав Ігорович.