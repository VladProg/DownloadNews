Нова місія Міжнародного валютного фонду має розпочати роботу по Україні 11 листопада.

Про це під час брифінгу сказав голова Національного банку Андрій Пишний, повідомляє кореспондент Укрінформу.
"Остаточні домовленості будуть сформульовані за результатами другої місії, яка розпочне свою роботу 11 листопада. Ми плануємо, що вона триватиме до 17 листопада. Ці технічні дискусії, в тому числі і за моєї участі і участі міністра фінансів, повинні будуть напрацювати загальний контур самої моніторингової програми, яка ляже в основу плану дій Національного банку на найближчі роки і стане основою для програми розширеного фінансування, на яку команда України розраховує", - сказав Пишний.
Як повідомляв Укрінформ, 11 жовтня Україна та Міжнародний валютний фонд обговорили можливість нової кредитної програми для забезпечення пріоритетних видатків держбюджету у 2023 році. Україна планує у наступному році отримати від США та Міжнародного валютного фонду (МВФ) 20 млрд доларів.