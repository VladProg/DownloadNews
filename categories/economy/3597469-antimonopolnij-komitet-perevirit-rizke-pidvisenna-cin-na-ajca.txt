Антимонопольний комітет України розпочав дослідження причин збільшення цін на курячі яйця у вересні - жовтні 2022 року.

Про це повідомляє пресслужба АМКУ, передає Укрінформ.
Як зауважують в Комітеті, навіть з огляду на всі тяжкі економічні наслідки війни, стрімке підвищення цін на курячі яйця (приріст вартості яєць у вересні 2022 року, порівняно з червнем 2022 року, становив близько 54%) може не мати об’єктивних причин.
По-перше, наголошують в Комітеті, зростання загального індексу споживчих цін та індексу споживчих цін на продукти не корелюється зі стрімким зростанням вартості яєць.
По-друге, ціни на корми – одна з основних статей витрат у собівартості виробництва яєць – цього року, за спостереженнями профільних експертів, залишаються досить низькими і коливаються в межах 10%.
Водночас в АМКУ погоджуються з тим, що на ціну яєць міг вплинути фактор скорочення наявного поголів’я курей-несучок. Зокрема, Група компаній «Авангард», один із найбільших виробників курячих яєць в Україні, ще на початку повномасштабного вторгнення повідомила Комітет про втрату поголів’я курей та частини виробничих потужностей. Натомість від інших учасників ринку аналогічної інформації до Комітету не надходило.
«Розуміючи соціальну важливість вказаного питання, Комітет розпочав дослідження причин збільшення цін на яйця курячі у шкаралупі у вересні - жовтні 2022 року. АМКУ братиме до уваги, що підприємства (в тому числі домінуючі) мають право захищати свої законні інтереси, особливо з урахуванням воєнного стану. Водночас такі дії суб’єктів господарювання не повинні бути надмірними», - йдеться в повідомленні.
Наголошується, що під час дослідження АМКУ має намір здійснити аналіз усіх факторів впливу на цінову поведінку суб’єктів господарювання та вже надіслав їм вимоги про надання інформації.
Як повідомлялося, в Мінагрополітики очікують, що найближчим часом ціни на яйця вирівняються. На думку заступника міністра аграрної політики та продовольства України Маркіяна Дмитрасевича, проблема зі здорожчанням яєць пов’язана зі знищенням птахофабрик (зокрема, у Чорнобаївці та в Донецькій і Луганській областях), нестачею несучих курей та скороченням виробництва яєць.