Державне підприємство «Ліси України» розпочинає проєкт зі створення системи кадрового резерву.

Як передає Укрінформ, про це повідомив у Фейсбуці генеральний директор підприємства Юрій Болоховець.
«Ми активно позбавляємося керівників, які допускають зловживання чи порушення. Але де і як знайти якісно кращі кадри? Тому створюємо систему кадрового резерву», - йдеться у повідомленні.

За словами Болоховця, резерв має запустити кадрові “ліфти” – відкрити можливості зростання для здібних та працьовитих.
Перелік кандидатів на ту чи іншу посаду формуватиметься так. Кожен працівник, який бажає взяти участь у конкурсі, може подати заявку, пройти перевірку та комплексну оцінку рівня знань та вмінь. Після відкриття вакансії кадрова комісія проведе відбір, обов’язково враховуючи кандидатів з резерву.
Наголошується, що нова система оцінки кандидатів буде не лише об’єктивною, а й прозорою, з можливістю громадського контролю.
Працівникам, які пройдуть відбір до кадрового резерву, буде надана можливість для підвищення кваліфікації на навчальних курсах з права, менеджменту, психології, ІТ тощо.
На сьогодні в пілотному режимі вже запущений резерв на три посади: лісничий, директор філії, заступник директора регіонального офісу. Наразі система кадрового резерву допрацьовується, формується перелік посад, розробляються тести, що охоплять всі аспекти роботи підприємства.
У ДП «Ліси України» розраховують, що резерв запрацює вже з наступного року. І всі призначення на керівні посади здійснюватимуть виключно на конкурсній основі.
Як повідомлялося, ДП «Ліси України» починає наступний етап цифровізації своєї роботи для збільшення прозорості та контрольованості виробничих та бізнес-процесів.