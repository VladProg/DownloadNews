Президент України Володимир Зеленський провів зустріч із представниками однієї з найбільших інвестиційних компаній США та світу Goldman Sachs: виконавчим віцепрезидентом Джоном Роджерсом та співголовою відділу прикладних інновацій і президентом глобальних справ компанії Джаредом Коеном.

Як передає Укрінформ, про це повідомляє пресслужба глави держави.
«Я дуже ціную, коли такі люди не бояться й приїжджають до України підтримати нас. І дуже важливо, щоб розумні люди доносили реальну інформацію про ситуацію в Україні, російські атаки та їхні наслідки. А наші люди дуже відкриті та щирі», - зазначив Зеленський.
Він наголосив, що Україна також надзвичайно відкрита до інвестицій, приходу бізнесу та фінансових компаній, нових технологій. «Щоб вони привносили щось нове та створювали робочі місця для українців. Це те, що нам потрібно», – додав Зеленський.

Глава держави також розповів представникам Goldman Sachs про проєкт створення Фонду відновлення для підтримки української економіки.
Зеленський наголосив, що сьогодні одним з основних пріоритетів для України є питання безпеки, насамперед захисту повітряного простору, адже це важливо як для громадян, так і для бізнесу та інвестицій.

Учасники зустрічі обговорили можливості залучення компанією Goldman Sachs інвестицій для задоволення нагальних потреб України, які виникли внаслідок повномасштабної агресії росії. Зокрема, було зосереджено увагу на питанні кіберзахисту та протидії поширенню дезінформації.
Як повідомлялося, в інвестиційній компанії Goldman Sachs вважають, що країни Європи успішно переживуть зиму без російського газу.
Фото: ОП