Блокування автомобільних пунктів пропуску на кордоні Польщі й України через страйк польських перевізників, який триває уже четвертий тиждень, може призвести до сповільнення зростання економіки України за підсумками 2023 року на 1%.

Про це заявила перша заступниця голови комітету Верховної Ради України з питань транспорту та інфраструктури Юлія Клименко під час круглого столу «Блокування кордонів – загроза національній безпеці» в Укрінформі.

“Якщо ми візьмемо цифри, оприлюднені в медіа, то ми втратили 1,4 млрд грн експортного обороту за 26 днів страйку польських перевізників. Експорт у жовтні був 5,2 млрд (грн - ред.), в листопаді він був 3,8 млрд (грн - ред.). Різниця, можливо, частково викликана сезонними коливаннями. Але є різні оцінки, що цей страйк нам обійдеться в 1% нашого ВВП. Тобто якщо ми повинні були б вирости цього року на 3,5%, то ми виростемо, наприклад, на 2,8% або на 2,5%. Це дуже багато”, - сказала вона.

Клименко наголосила, що проблема блокування пунктів пропуску на кордоні стосується не лише логістичних компаній, а й економічної та національної безпеки України загалом.
“Бізнес недоотримує комплектуючі, порушені ланцюги постачання. Це стосується і військової техніки та її виробництва. Ви знаєте, що більшість компонентів ми імпортуємо з різних країн через кордони наших сусідів. І для того щоб навіть зібрати дрони в Україні, потрібно їх завезти звідкись. Тобто, це питання впливає безпосередньо на національну безпеку хоча би тому, що ми недоотримуємо комплектуючі і не можемо відповідно виробити ту кількість техніки, яка повинна захищати нас від від росіян. І захищати не тільки нас, але і Європу”, - зауважила вона.
Як повідомляв Укрінформ, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава-Руська”, “Дорогуськ - Ягодин”. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Польські аграрії 23 листопада долучилися до протесту місцевих перевізників і, висуваючи свої вимоги, розпочали блокування руху вантажного транспорту на пункті пропуску «Медика – Шегині» поблизу Перемишля.
За даними Держприкордонслужби, станом на ранок 1 грудня на українсько-польському кордоні у чергах на в’їзд в Україну перебувають близько 2100 вантажних транспортних засобів.