Спілка молочних підприємств України звертається до українського уряду з вимогою заборонити імпорт молочної продукції з Польщі.

Як передає Укрінформ, про це повідомляє пресслужба об'єднання.
"Ми вимагаємо від нашого уряду захистити вітчизняну молочну галузь введенням дзеркальних заходів: заборонити імпорт польської молочної продукції в Україну на період заборони ввезення українських молокопродуктів до Польщі", - йдеться у повідомленні.
Зазначається, що спілка незадоволена результатом переговорів між Україною та Польщею, під час яких був розблокований транзит української агропродукції через польську територію.
Представники молочного бізнесу наголошують, що ухвалені на цих переговорах рішення не змінюють ситуації із забороною молочного експорту і тим самим ставлять під удар вітчизняну молочну галузь.
Спілка нагадує, що рішення про обмеження торгівлі може приймати тільки Єврокомісія. Українські молочні підприємства розраховують на підтримку уряду України і європейських колег, які можуть повернути торговельні відносини наших країн у поле європейського законодавства.
Повідомляється, що, за даними польської Асоціації переробників молока, у січні - березні 2023 року Україна поставила до Польщі 1 т неконцентрованих молока і вершків без додавання цукру, 60 т вершкового масла або інших молочних жирів та 710 т сухого молока.
За той самий період Польща експортувала в Україну 2213 т сиру, 1080 т молочної сироватки та 1312 т ферментованих продуктів.
Як повідомляв Укрінформ, Україна та Польща домовились про відновлення транзиту української агропродукції через польську територію з 21 квітня 2023 року. Водночас, Польща залишила в силі заборону на імпорт української агропродукції, у тому числі зернових, олійних та молочних продуктів. Заборона була введена 15 квітня 2023 року.