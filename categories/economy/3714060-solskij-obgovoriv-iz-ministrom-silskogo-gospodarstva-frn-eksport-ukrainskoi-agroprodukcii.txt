Міністр аграрної політики та продовольства України Микола Сольський обговорив з федеральним міністром продовольства та сільського господарства Федеративної Республіки Німеччина Джемом Оздеміром питання експорту української аграрної продукції в Європу.

Як передає Укрінформ, про це повідомляє пресслужба Мінагрополітики.
Зазначається, що міністр сільського господарства Німеччини наголосив, що його країна солідарна з Україною. Він підкреслив, що односторонні дії з боку країн ЄС є неприйнятними.
Джем Оздемір висловив підтримку ідеї Президента Володимира Зеленського і президента Єврокомісії Урсули фон дер Ляєн щодо створення спільної консультаційної групи ЄС-Єврокомісія-Україна.
Сольський подякував за підтримку, зокрема, за те, що Німеччина була одним із підписантів листа від профільних міністрів 14 країн ЄС до Єврокомісії. В ньому підписанти висловили стурбованість запровадженням тимчасової заборони на імпорт агропродукції з України до п'яти держав ЄС і закликали Єврокомісію пояснити таке рішення.
Як повідомлялося, Європейська комісія 2 травня оголосила про запровадження "виключних та тимчасових" запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини. Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України – і будуть чинними до 5 червня 2023 року.
Фото: Мінагрополітики