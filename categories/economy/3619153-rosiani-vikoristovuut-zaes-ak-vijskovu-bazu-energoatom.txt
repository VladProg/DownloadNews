російські загарбники використовують Запорізьку АЕС як військову базу.

Про це розповів президент НАЕК «Енергоатом» Петро Котін виданню The Economist, передає Укрінформ із посиланням на Телеграм компанії.

На ЗАЕС розміщені приблизно 500 російських військових, їхня бронетехніка схована в машинних залах і в підземних бункерах, призначених для укриття персоналу в разі ядерної аварії, пишуть журналісти The Economist. Ще більше окупантів перебуває в окупованому місті-супутнику Енергодарі.
«росіяни використовують станцію як військову базу. Вони розуміють, що ніхто з України станцію обстрілювати не буде, безпосередньо на станцію ніхто не нападе. Це безпечне місце для зберігання їхньої військової техніки та перебування персоналу», — цитує видання Котіна.
Очільник Енергоатома додав, що росіяни хотіли підключити Запорізьку атомну електростанцію до контрольованої ними кримської мережі, щоб вкрасти українську електроенергію. Але вони не змогли цього зробити через пошкодження електропідстанцій, спричинені бойовими діями.
«Зараз схоже, що вони (окупанти - ред.) більше не намагаються відновити зв’язок», – сказав Котін.
Як повідомляв Укрінформ, ЗАЕС, найбільша атомна станція в Європі, з 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію.
З вересня на ЗАЕС розміщені кілька експертів МАГАТЕ.
Вранці 20 листопада внаслідок численних російських обстрілів зафіксовано щонайменше 12 «прильотів» на майданчик Запорізької АЕС. Обстрілявши станцію, росіяни вивели з ладу інфраструктуру для запуску енергоблоків, що мали виробляти електроенергію Україні.