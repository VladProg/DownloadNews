ПрАТ «Українське дунайське пароплавство», незважаючи на складну ситуацію на ринку перевезень, продовжить виконувати зобов’язання перед аграріями за довгостроковими контрактами.

Як передає Укрінформ з посиланням на УДП у Фейсбуці, на цьому наголосив заступник генеральноо директора компанії - Владислав Бєлах.
«Складна ситуація на ринку перевезень не вплине на довгострокові контракти УДП, підписані цього року», - зазначив Бєлах.
Він наголосив, що ще з минулого року закликали аграріїв та трейдерів не покладатися лише на морський флот і хеджувати ризики - заключати довгострокові контракти також на річкові перевезення. За договорами, укладеними з УДП ще навесні, пароплавство продовжить виконувати взяті на себе зобов’язання у повному обсязі.
За словами заступника генерального директора, у подальшому підприємство також буде дотримуватися відкритої та прозорої політики, віддаючи пріоритет довгостроковим контрактам за ринковими умовами.
Як повідомлялося, до складу флоту ПрАТ «Українське дунайське пароплавство» повертаються два судна, заарештовані рік тому за позовом сербської компанії NIS Gazprom Neft, мажоритарним власником якої є російський «Газпром нефть».