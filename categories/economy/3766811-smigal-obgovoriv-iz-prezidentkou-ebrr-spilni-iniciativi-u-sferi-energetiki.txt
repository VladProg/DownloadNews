Прем'єр-міністр України Денис Шмигаль обговорив із президенткою Європейського банку реконструкції та розвитку Оділь Рено-Бассоспільні ініціативи, зокрема у сфері енергетики.

Як передає Укрінформ, про це Шмигаль повідомив у Фейсбуці.
«Європейський банк реконструкції та розвитку — один із найважливіших партнерів України. Радий вітати з візитом у Києві президентку ЄБРР Оділь Рено-Бассо та її команду», - зазначив очільник уряду.

Шмигаль нагадав, що «ЄБРР взяв зобов’язання інвестувати в нашу державу 3 млрд євро протягом двох років. Підтримка банку дозволяє забезпечувати стабільність роботи у сфері критичної інфраструктури та приватного сектору».
«Обговорили реалізацію спільних ініціатив, зокрема у сфері енергетики. ЄБРР готує нові проєкти з НЕК «Укренерго» й НАК «Нафтогаз України», - зазначив Шмигаль.
За його словами, під час зустрічі «розповів і про інші перспективні напрямки для інвестицій: ринок гуманітарного розмінування, ВПК, машинобудування, підтримка малого й середнього бізнесу, розвиток ветеранського підприємництва».
«Розраховуємо на активну участь ЄБРР у відновленні України», - наголосив Шмигаль.

Як повідомляв Укрінформ, ЄБРР планує продовжувати інвестувати близько 1,5 млрд євро на рік в Україну в найближчі два роки.