Україна отримала від міжнародних партнерів 508 систем зберігання енергії Tesla Powerwall. Вони дозволять забезпечити об’єкти критичної та соціальної інфраструктури електрикою під час можливих відключень.

Про це повідомляє Укрінформ із посиланням на пресслужбу Міністерства цифрової трансформації.
«Tesla Powerwall - це ще одне ефективне рішення в умовах енергетичного терору росії. Вони допоможуть забезпечити резервну електроенергію там, де це найбільш потрібно. Тому навіть в умовах відключення світла критична інфраструктура продовжить працювати, лікарі зможуть далі рятувати життя, вчителі — проводити уроки, а українці — залишатися на зв’язку з рідними», - зазначив віцепрем’єр-міністр з інновацій, розвитку освіти, науки та технологій — міністр цифрової трансформації Михайло Федоров.

Системи Powerwall працюють за принципом павербанка: заряджаються від електроенергії та тримають заряд 12–14 годин. Вони можуть працювати разом із сонячними панелями та заряджатися від сонця.



Як повідомлялось, Україна вже має досвід використання Tesla Powerwall. Понад рік тому від партнерів надійшло близько 50 таких систем. Системи працюють у лікарнях, амбулаторіях на деокупованих територіях, а також допомагають зберігати інтернет та зв’язок у прифронтових містах Донеччини і Миколаївщини.
Фото: thedigital.gov.ua