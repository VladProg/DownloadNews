Через зміни клімату Україні може не вистачити водних ресурсів для будівництва ще 9 ядерних реакторів.

Про це заявила координаторка проєктів у ГО «Екоклуб» Ольга Лящук під час брифінгу в Укрінформі.
«Велика територія нашої країни характеризується низькою і дуже низькою забезпеченістю водними ресурсами. Найменш забезпеченими є території Криму, Донбасу і південних областей. А в цій частині України планується розташувати загалом 11 енергоблоків, які потрібно буде якимось чином охолоджувати. У цій ситуації ми маємо враховувати не лише наявний брак ресурсів, а й зміни клімату, які вже спостерігаються», - сказала Лящук.
За її словами, через зміни клімату до 2050 року очікується лише збільшення дефіциту водних ресурсів. Це може спричинити загрозу зупинки роботи насосів і системи технічного водопостачання на АЕС.
На думку експертки, маючи такі проблеми з водою, владі варто замислитись, чи буде достатньо води для охолодження всіх цих блоків. Адже Україна можемо постати перед проблемою: охолоджувати реактор, чи забезпечувати прісною водою людей та сільське господарство.
«Безумовно, при реалізації таких планів, та в принципі при розробці таких планів, необхідно провести ретельне дослідження достатності води не лише для охолодження запланованих блоків АЕС, а й для всіх об'єктів навколишнього середовища. І ці дослідження обов'язково мають враховувати і прогнози зміни клімату в кожному з регіонів, де планується таке будівництво», – додала Лящук.
Як повідомлялося, кількість енергоблоків, які будуватимуться в Україні спільно з Westinghouse, зросте до 9.