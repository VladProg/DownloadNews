Грузія, Вірменія та Казахстан активно допомагають росії обходити західні санкції, запроваджені проти москви через її вторгнення в Україну, ідеться в публікації Politico за середу.

Про це передає Укрінформ.
Про активізацію бізнесу з перепродажу в цих країнах свідчить значне зростання експорту в росію. Ідеться головним чином про постачання недоступних для рф західних товарів.
Митні дані з платформи Trade Data Monitor свідчать, що обсяг торгівлі Грузії з рф, відколи москва розпочала тотальне вторгнення в Україну, зріс майже на 22%, а кількість алкоголю, який країна експортує у росію, зросла більш як на 120%.
Експорт Казахстану до росії зріс за той самий період на 57%.
За даними Світового банку, ВВП Вірменії, яка підтримує тісні торговельні зв'язки з росією, торік несподівано зріс на 11%, тоді як експорт до росії збільшився у п'ять разів, а перекази з рф підскочили у сім разів порівняно з минулим роком.
Нові ланцюги поставок, які забезпечують росіян алкоголем, предметами розкоші та іншими товарами, підривають зусилля Європи щодо покарання москви й мають бути заблоковані, заявив в інтерв'ю виданню міністр закордонних справ Литви Габріеліус Ландсбергіс.
За його словами, Вільнюс закликає ЄС призначити комісара з нагляду за розробкою та застосуванням санкцій проти росії та її партнерів.
Як повідомляв Укрінформ, президент США Джо Байден підписав указ, яким ще на один рік продовжив санкції проти росії, запроваджені у квітні 2021 року через шкідливу зовнішню діяльність уряду рф та розширені у березні 2022 року після повномасштабного вторгнення рф в Україну.
Фото: Shutterstock