Польща хоче допомогти Україні у повоєнній відбудові аеропортів, а також готова розширювати залізничне сполучення між двома країнами.

Про це йшлося під час розмови заступника міністра фондів та регіональної політики Польщі Марціна Горали з послом України Василем Зваричем, передає Укрінформ із посиланням на міністерство фондів і регіональної політики РП.
“Ми бачимо низку можливостей щодо підтримки наших друзів з України у сфері повоєнної відбудови українських аеропортів”, - сказав Горала.
Він зауважив, що польська сторона підтримує постійний контакт з представниками Асоціації аеропортів України та безпосередньо з летовищами. Варшава може запропонувати Києву експертні консультаційні послуги щодо реалізації інвестицій, пов’язаних з аеропортами, а також планування їх подальшого розвитку.
Під час розмови також ішлося про поглиблення співпраці в реалізації проєкту швидкісної залізниці між двома країнами та про пов’язаний з цим перегляд транс’європейської транспортної мережі TEN-T.
У цьому контексті заступник міністра зазначив, що крім залізничного сполучення Варшава - Київ через Ягодин, польська сторона хоче запропонувати новий маршрут, який з’єднає багато польських та українських міст. За його словами, компанія “Центральний комунікаційний порт” Польщі планує прокласти залізничне сполучення Люблін - Замосць - Белжец до кордону.
“Такий маршрут з українського боку кордону можна протягнути через Раву-Руську до Львова і Києва. А в майбутньому - від Карпат до чорноморських портів в Україні та Румунії”,- підкреслив польський урядовець.
Як зазначається, співрозмовники узгодили календар дій і подальшої роботи на найближчі тижні в питанні залізничного сполучення Люблін - Львів.