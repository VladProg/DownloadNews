Гуманітарним коридором за два дні в обидва напрямки пройшли 17 суден.

Як передає Укрінформ, про це Міністерство інфраструктури України повідомляє у Телеграмі.
«Зернова ініціатива»: за два дні гуманітарним коридором в обидва напрямки пройшли 17 суден, з них 2 - до українських портів під завантаження», - ідеться в повідомленні.

У вівторок, 1 листопада, з портів «Чорноморськ» та «Південний» вийшли ще три судна з 85 тис. тонн агропродукції для країн Африки та Європи. Серед них балкер BOMUSTAFA O з 22,8 тис. тонн пшениці для Лівії та NIMET TORLAK з 12,6 тис. тонн шроту для Марокко.
Своєю чергою, українські порти прийняли два танкери під завантаження олією для Йорданії та Румунії.
Як повідомляв Укрінформ, 29 жовтня російська федерація заявила про вихід із Чорноморської зернової ініціативи, обґрунтувавши своє рішення атакою на кораблі чорноморського флоту у Севастопольській бухті, в якій вона звинуватила Україну та Велику Британію. Попри вихід росії із Чорноморської зернової ініціативи, 12 суден із зерном напередодні залишили українські порти.