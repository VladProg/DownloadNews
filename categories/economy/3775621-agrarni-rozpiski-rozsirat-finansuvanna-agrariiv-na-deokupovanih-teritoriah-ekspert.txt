Виробники з деокупованих територій знаходяться в критичній ситуації. Розширити фінансування сільгоспвиробників, зокрема й на деокупованих територіях, можуть аграрні розписки.

Про це заявив заступник голови Всеукраїнської аграрної ради (ВАР) Денис Марчук в інтерв’ю AgroPortal.ua.
“На деокупованих територіях дуже складна ситуація щодо банківського кредитування. Багато підприємств взяли кредити ще до війни. Зараз потужності зруйновані, щось викрадено, щось спалено, заміновано, а кредит потрібно повертати. Щоб його повернути, потрібен новий кредит для закупівлі виробничих ресурсів, а банк його видавати не буде… Розширити фінансування сільгоспвиробників, зокрема на деокупованих територіях, можуть аграрні розписки”, - зазначив Марчук.
Він нагадав, що відповідний законопроєкт №9352 від 5 червня 2023 р. «Про внесення змін до деяких законодавчих актів України з метою створення умов для залучення коштів на агровиробництво» знаходиться на розгляді Комітету Верховної Ради з питань аграрної та земельної політики, хоча залишається поки що без особливого руху. “Головна ідея нововведення — надати можливість аграріям залучати кошти під заставу прав оренди землі. Також, на наш погляд, земля може розглядатися як застава для отримання банківського кредиту”, - пояснює заступник голови ВАР.
“Чинне законодавство дозволяє розпорядження (зокрема, передання в заставу) правом оренди земельної ділянки сільгосппризначення без погодження із власником такої земельної ділянки. Проте визначений у Земельному кодексі порядок проведення земельних торгів не передбачає можливості проведення земельних торгів з продажу права оренди в примусовому порядку. Тобто, навіть якщо право оренди передано в якості застави за кредитом, кредитор не зможе його реалізувати. Відсутність механізму реалізації права оренди на земельних торгах виключає такий актив з обороту та унеможливлює використання його як забезпечення для залучення фінансових ресурсів”, - зазначив Марчук.


Фото: EPA/UPG

За його словами, це вагомо знижує інтерес кредиторів, зокрема банків, постачальників ЗЗР, насіння, добрив та трейдерів до аграрних розписок.
Вони не вважаються «прийнятним забезпеченням» з погляду банківського законодавства. “Натомість врегулювання механізму передачі прав оренди землі дозволить створити ринок таких прав та умови для кредитування банками аграрної галузі під аграрні розписки, забезпечені правами оренди землі”, - вважає фахівець.
Крім того, за словами Марчука, можливість передати права оренди землі в якості забезпечення за аграрними розписками значно підвищить надійність і привабливість самого інструменту. На практиці застава у вигляді майбутнього врожаю не є привабливою для кредиторів. Вона вимагає надто багато зусиль з адміністрування - оцінка якості, моніторинг, дорощування врожаю у випадку дострокового стягнення тощо. Крім того, законопроєкт містить деякі нові можливості захисту прав кредиторів. “Такими можуть бути можливість обмеження прав боржника на розпорядження правами на земельну ділянку, вказану в агарній розписці, до погашення аграрної розписки; можливість передбачити в аграрній розписці додаткові застави; можливість стягнення в позасудовому порядку через виконавчі написи нотаріусів не тільки основної суми заборгованості за аграрними розписками, але й штрафів, якщо такі передбачені”, - зазначив заступник голови ВАР.
Як повідомлялося, у пояснювальній записці до проєкту закону «Про внесення змін до деяких законодавчих актів України з метою створення умов для залучення коштів на агровиробництво” №9352 зазначається, що в Україні аграрні розписки були запроваджені на підставі Закону “Про аграрні розписки”, що набув чинності у березні 2013 року.
Станом на початок 2022 року виробники видали понад 8 тис. аграрних розписок на суму більш ніж еквівалент 1,9 млрд дол. Обсяг ринку аграрних розписок до війни становив еквівалент 600 млн дол. щорічно. З початку 2022 року станом на 01.07.2022 року було видано ще 480 аграрних розписок на 3,7 млрд грн.
Всього інструментом скористалося понад 300 кредиторів, які надали кредитні ресурси більше ніж 3000 сільгоспвиробників, які користуються на праві оренди понад 95 відсотками земель, що знаходяться в їх обробці.
Метою законопроєкту №9352 є врегулювання окремих питань надання державної підтримки в агросектор, а також створення умов для залучення додаткових коштів на агровиробництво (в тому числі банківського фінансування) шляхом підвищення привабливості аграрних розписок для потенційних кредиторів та посилення гарантій повернення кредитних ресурсів через механізм застави права оренди землі.
Фото: 061.ua