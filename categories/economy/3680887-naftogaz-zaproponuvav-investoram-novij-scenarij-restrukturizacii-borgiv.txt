НАК «Нафтогаз України» запропонував інвесторам новий сценарій реструктуризації боргових зобов’язань Нафтогазу за єврооблігаціями з терміном погашення у 2022 та 2026 роках.

Як передає Укрінформ, про це повідомляє пресслужба НАК «Нафтогаз України».
«Відновлення довіри інвесторів є пріоритетом для Нафтогазу. Ми продовжуємо шукати спільне рішення щодо реструктуризації боргів за єврооблігаціями з терміном погашення у 2022 та 2026 роках. Робочий сценарій, який ми сьогодні презентуємо, ґрунтується на наших попередніх дискусіях з кредиторами. Водночас він враховує наші обмежені повномасштабною війною фінансові можливості, а також рамки щодо обслуговування публічних боргів України, встановлені українським урядом з огляду на те, що половина державного бюджету України фінансується нашими іноземними партнерами», — наголосив голова Нафтогазу Олексій Чернишов.
Зокрема, передбачається з євробондів-2022: відстрочення виплати основної суми до 19 липня 2024 року (50%) і 19 липня 2025 року (50%); відстрочення виплати відсотків, що належать на 19 січня 2023 року, 19 липня 2023 року та 19 січня 2024 року, перенести до 19 липня 2024 року.
З євробондів-2026: відстрочити виплату основної суми до 8 листопада 2027 року (50%) і 8 листопада 2028 року (50%); відстрочення виплати відсотків з 8 листопада 2022 року, 8 травня 2023 року, 8 листопада 2023 року та 8 травня 2024 року – на 8 листопада 2024 року.
«НАК «Нафтогаз України» підготував цей документ після обговорення з кредиторами попереднього робочого сценарію, оприлюдненого 2 лютого 2023 року. Наступним кроком Нафтогазу буде залучення власників єврооблігацій для обговорення оновленого плану», – додали в компанії.
Як повідомлялося, раніше НАК «Нафтогаз України» провів серію консультацій з власниками єврооблігацій компанії щодо реструктуризації боргових зобов’язань Нафтогазу за єврооблігаціями з терміном погашення 2022 та 2026 роках.