Увечері 20 жовтня українці зменшили споживання електроенергії на 5,4% порівняно із показниками 19 жовтня.

Як передає Укрінформ, про це повідомляє НЕК "Укренерго" у Фейсбуці.
"Увечері українці зменшили споживання в середньому на 5,4% порівняно з попереднім днем. Найбільше - в Чернігівській, Хмельницькій, Полтавській та Сумській областях", - йдеться у повідомленні.
В Укренерго зауважили, що найбільший пік споживання 20 жовтня був не ввечері, як зазвичай, а о 10-й годині ранку. При цьому кияни в цей момент вчора споживали стільки ж, як і ввечері попереднього дня, мешканці Київської та Чернігівського області – більше на 17% і 9% відповідно. Пікове споживання також відчутно збільшилося в Херсонській та Миколаївській областях.

Решта регіонів уранці 20 жовтня споживали менше, ніж увечері попереднього дня, але все одно в Черкаській, Житомирській, Харківській, Сумській, Полтавській, Запорізькій та Дніпропетровській областях Укренерго довелося вводити обмеження.
Як повідомлялося, 20 жовтня Укренерго вводило обмеження електропостачання у центрі та на півночі України. У п'ятницю аварійні відключення застосовувались у Києві та Київській, Чернігівській, Черкаській, Житомирській областях.
З 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики.