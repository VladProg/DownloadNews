Прем‘єр-міністр Денис Шмигаль під час зустрічі із міністрами закордонних справ північноєвропейських та балтійських країн заявив, що Україна у 9-му санкційному пакеті розраховує на повноцінне відключення російських банків від SWIFT.

Як передає Укрінформ, про це Шмигаль повідомив у Телеграмі.
"В Україну сьогодні прибули міністри закордонних справ семи країн: Естонії, Ісландії, Латвії, Литви, Норвегії, Фінляндії та Швеції. Основними темами нашої зустрічі були зброя, фінанси та санкції проти агресора", - зазначив Шмигаль.
За його словами, Україна у 9-му санкційному пакеті розраховує на повноцінне відключення російських банків від SWIFT та заборону в’їзду в ЄС громадян держави-терориста.
На зустрічі значну увагу також приділили енергетичній сфері й обстрілам росією критичної інфраструктури.
"Подякував північноєвропейським та балтійським країнам за їхню допомогу з енергетичним обладнанням. Ця підтримка допомагає українцям залишатися незламними та продовжувати боротьбу проти варварської російської агресії", - наголосив Шмигаль.
Як повідомляв Укрінформ, 28 листопада міністри закордонних справ Латвії, Естонії, Литви, Фінляндії, Ісландії, Норвегії та Швеції прибули до Києва, щоб обговорити подальшу підтримку України.
Фото: Денис Шмигаль, Телеграм