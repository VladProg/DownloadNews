Ціни на нафту знижуються у п'ятницю, 28 липня, відступаючи від досягнутих у четвер тримісячних максимумів.

Як передає Укрінформ, про це повідомляє enkorr.
Ціна вересневих ф'ючерсів на сорт Brent на лондонській біржі ICE Futures склала $83,75 за барель, що на 49 центів (0,58%) нижче за показник на закриття попередньої сесії. У четвер ці контракти здорожчали на $1,32 (1,6%) – до $84,24 за барель, завершивши торги на найвищій позначці з 18 квітня.
Котирування ф'ючерсів на нафту WTI на вересень на електронних торгах Нью-Йоркської товарної біржі (NYMEX) знизилися на 37 центів (0,46%) і становили $79,72 за барель. За підсумками попередньої сесії вони зросли на $1,31 (1,7%) – до $80,09 за барель, також оновивши максимум із 18 квітня.
Обидві марки можуть завершити у плюсі п'ятий тиждень поспіль.
Підтримку цін на цьому тижні надали очікування скорочення постачань і оптимізм щодо зростання світової економіки, оскільки провідні центробанки, зважаючи на все, наближаються до закінчення циклу жорсткості грошово-кредитної політики.
«Зірки нарешті сходяться і вказують на зростання цін на нафту в найближчі квартали. З погляду фундаментальних показників, наші прогнози для балансу попиту й пропозиції продовжують говорити про те, що нафтовий ринок серйозно звузиться в найближчі 18 місяців, а світові запаси нафти сильно скоротяться», – написали аналітики Bank of America.