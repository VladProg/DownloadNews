Словацькі перевізники планують у п’ятницю, 1 грудня, заблокувати рух вантажного транспорту перед пунктом пропуску "Вишнє Нємецке - Ужгород".

Як передає Укрінформ, про це Державна прикордонна служба України повідомляє у Фейсбуці.
"1 грудня 2023 року з 16.00 Спілка перевізників Словаччини планує заблокувати рух вантажного транспорту перед пунктом пропуску "Вишнє Нємецке", суміжним з українським пунктом пропуску "Ужгород", - ідеться у повідомленні.
На виїзд зі Словаччини будуть пропускати по чотири вантажівки на годину. При цьому перевезення гуманітарної та військової допомоги, живих тварин, пального та охолоджених вантажів блокуватися не буде.
У ДПСУ закликають врахувати можливі ускладнення руху.
Як повідомляв Укрінформ, раніше словацькі перевізники погрожували з п'ятниці заблокувати головний пункт пропуску на кордоні з Україною.