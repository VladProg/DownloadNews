Ціни на нафту демонструють помірне зростання у понеділок, 13 березня, після різкого зниження за підсумками минулого тижня.

Як передає Укрінформ, про це повідомляє enkorr.
Вартість травневих ф'ючерсів на сорт Brent на лондонській біржі ICE Futures становить $83,11 за барель, що на $0,33 (0,4%) вище за ціну на закриття попередньої сесії. За підсумками торгів минулої п'ятниці ці контракти здорожчали на $1,19 (1,5%), до $82,78 за барель.
Ціна ф'ючерсів на нафту WTI на квітень на електронних торгах Нью-Йоркської товарної біржі (NYMEX) становить $77,01 за барель, що на $0,33 (0,43%) вище за підсумкове значення попередньої сесії. Минулої п'ятниці контракт підвищився в ціні на $0,96 (1,3%), до $76,68 за барель.
За підсумками минулого тижня Brent знизилася в ціні на 3,6%, WTI – на 3,8%.
Головним негативним чинником для нафтового ринку минулого тижня стали побоювання агресивнішого курсу грошово-кредитної політики Федеральної резервної системи. Глава Федрезерву Джером Пауелл заявив, що центробанку доведеться підвищити ставки сильніше, ніж передбачалося раніше, для боротьби з інфляцією.
Крім того, у п'ятницю стало відомо, що американський Silicon Valley Bank перейшов під управління Федеральної корпорації зі страхування депозитів (FDIC). FDIC продасть активи Silicon Valley Bank, що дозволить здійснити виплати за незастрахованими вкладами.
«Побоювання подальшого посилення ДКП і ризики у фінансовій галузі викликали тривогу з приводу попиту», – сказала ринковий стратег Saxo Capital Markets Pte. Чару Чанана.
Тим часом кількість діючих нафтових бурових установок в США минулого тижня скоротилася на дві одиниці і склала 590, повідомила нафтосервісна компанія Baker Hughes. Кількість установок знизилася за підсумками четвертого тижня поспіль, оновивши мінімум із червня минулого року.