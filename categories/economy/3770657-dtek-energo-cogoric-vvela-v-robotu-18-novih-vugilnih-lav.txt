«ДТЕК Енерго» у січні-вересні 2023 року ввела в роботу18 нових вугільних лав та до кінця року планує ввести ще дев’яти лав.

Про це повідомили в ДТЕК, передає Укрінформ.
«Для надійної роботи українських теплоелектростанцій під час опалювального сезону за перші дев’ять місяців цього року ДТЕК Енерго ввів в роботу 18 нових вугільних лав», - йдеться у повідомленні.
Зазначається, що до кінця року шахтарі будуть працювати у посиленому режимі та планують ввести ще дев’ять нових лав. Таким чином, загальна їх кількість за підсумками року складе 27.
За словами генерального директора ДТЕК Енерго Ільдара Салєєва, для теплової генерації, як і для усієї української енергосистеми, майбутній опалювальний сезон стане черговим тестом на витримку.
«Щоб українці були зі світлом і теплом, готуємося давно, активно і системно. Інвестиції компанії в український вуглевидобуток збільшуємо вдвічі – до понад 7 млрд грн за підсумками року. Це дозволить забезпечити українські ТЕС необхідними для надійної роботи обсягами палива та працювати на максимумі під час опалювального сезону», - заявив Салєєв.
Зазначається, що для надійнішого проходження тепловою генерацією найближчого осінньо-зимового періоду, компанія також імпортує близько 210 тис. т вугілля з Польщі. В умовах війни, непрогнозованих дій ворога та підвищеного навантаження, які ТЕС компанії несли останні місяці, додаткові обсяги імпортного палива дозволяють «підстрахувати» та надати додатковий запас міцності для стійкішого проходження тепловою генерацією опалювального сезону.
Як повідомлялося, ДТЕК Енерго планує інвестувати 11 млрд грн у підготовку ТЕС і шахт до опалювального сезону 2023/24 рр.
Фото: ДТЕК Енерго