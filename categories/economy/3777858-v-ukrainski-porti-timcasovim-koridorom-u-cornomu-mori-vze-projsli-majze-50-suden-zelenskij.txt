Від початку роботи тимчасового експортного коридору в Чорному морі на завантаження до українських портів зайшли майже 50 суден, заявлені на підхід – ще понад 50.

Про це Президент України Володимир Зеленський повідомив під час онлайн-виступу на Другому парламентському саміті Міжнародної Кримської платформи, передає кореспондент Укрінформу.
«Україна змогла повернути Чорному морю роль безпекової артерії, від якої залежить глобальна продовольча стабільність. Без нашого аграрного експорту цінова криза на ринку продовольства та соціальний хаос стануть загрозою для десятків різних націй і просторів – від західного узбережжя Африки до Бангладешу та Індонезії. Це наріжний камінь. Коли зникає український експорт продовольства, руйнується весь глобальний продовольчий ринок», - сказав Зеленський.
Він нагадав, що для забезпечення експорту української агропродукції під час повномасштабної війни Україна разом з Організацією Об’єднаних Націй і Туреччиною запустила Чорноморську зернову ініціативу, згодом було започатковано гуманітарну ініціативу «Зерно з України».
«Коли Росія вирішила зруйнувати і таку архітектуру продовольчої безпеки, ми запустили нові тимчасові експортні маршрути з наших морських портів на додачу до нашого експорту через Дунайський портовий регіон та "Шляхи солідарності" суходолом. Від початку нового експортного коридору в Чорному морі зайшли на завантаження майже 50 суден, а заявлені на підхід ще понад 50», - додав Президент.
Як повідомляв Укрінформ, Україна 10 серпня оголосила нові тимчасові маршрути для торговельних суден, що йдуть до/з чорноморських морських портів України. Ці маршрути першочергово використовувалися для можливості виходу цивільних суден, що перебувають в українських портах «Чорноморськ», «Одеса» та «Південний» ще з початку повномасштабного вторгнення Росії 24 лютого 2022 року.
Від початку роботи тимчасового морського коридору Україна експортувала майже 700 тисяч тонн зерна переважно в країни Європи та Африки.
Фото: ОП