Профільні структури працюють над стабілізацією графіків відключення електроенергії з урахуванням потреб критичної інфраструктури.

Про це повідомив заступник керівника офісу Президента Кирило Тимошенко на брифінгу, передає Укрінформ.
«Цього тижня провели декілька екстрених зустрічей разом із представниками обласних військових адміністрацій, міста Києва, Укренерго, Міненерго та обленерго. Працюємо над стабілізацією графіків відключення електроенергії, які мають стати зрозумілішими для споживачів і врахувати потреби підприємств критичної інфраструктури та оборони», - сказав посадовець.

Тимошенко закликав громадян не змінювати звичок і максимально заощаджувати електроенергію.
«Ці дії допомагають енергетикам і нашій країні», - підкреслив він.
Водночас заступник керівника ОП поінформував, що окремо триває робота над розгортанням стаціонарних пунктів обігріву на випадок критичних проблем з електроенергією та опаленням.
Як повідомлялося, російські загарбники у ніч проти 27 жовтня знову обстріляли енергетичну інфраструктуру України. Укренерго було змушене запровадити жорсткіші обмеження електропостачання у Києві та чотирьох областях.