Спеціальний представник України з питань Близького Сходу та Африки Максим Субх під час зустрічі з дипломатами арабських держав Затоки наголосив на важливості забезпечення безперебійного функціонування зернового коридору.

Як передає Укрінформ із посиланням на пресслужбу МЗС, у зустрічі у форматі відеоконференції взяли участь посли і старші дипломати посольств Бахрейну, Кувейту, ОАЕ та Саудівської Аравії в Україні.
Сторони обговорили реалізацію та модальності розширення міжнародної гуманітарної ініціативи Президента України Володимира Зеленського Grain from Ukraine, спрямованої на підтримання продовольчої безпеки найбільш уразливих до голоду держав Африки та Азії, а також надання дієвої допомоги вітчизняним аграріям у період воєнного часу.
"У цьому контексті український дипломат наголосив на важливості забезпечення безперебійного і безпечного функціонування Чорноморського зернового коридору", - зазначають в МЗС.

Субх також відзначив налаштованість України зберігати інтенсивний і насичений політичний діалог з аравійськими країнами Затоки та подякував за їхню послідовну позицію в питанні підтримки суверенітету і територіальної цілісності України.
У заході взяв участь заступник міністра аграрної політики та продовольства України Маркіян Дмитрасевич.
Як повідомлялося, у Стамбулі 11 травня завершилися дводенні переговори щодо Чорноморської зернової ініціативи на рівні заступників міністрів оборони. Зокрема, було домовлено про продовження переговорів у цьому ж форматі найближчим часом, а також про повернення суден та екіпажів, які вимушено залишилися в українських портах.