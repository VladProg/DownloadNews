Міністр енергетики України Герман Галущенко звернувся до міністрів енергетики держав-членів Євросоюзу під час неформального засідання із закликом координувати зусилля у підтримці енергосектору.

Як передає Укрінформ, про це повідомляє Міністерство енергетики.
Зазначається, що Галущенко висловив вдячність за солідарність та підтримку України у війні.
«Ця війна не тільки проти України. Ця війна проти Європи, усіх нас і наших цінностей. Потрібна координація нашої співпраці, в тому числі вашої допомоги та підтримки енергетичного сектору, який зазнає нищівних руйнувань від російських ракетних атак, на рівні профільних міністрів», - зазначив міністр.

Він наголосив, що енергетична інфраструктура України постійно зазнає уражень від російських обстрілів з початку військового вторгнення, а 10-11 жовтня значно постраждала від ракетних ударів безпрецедентного масштабу. Так, за два дні постраждало до 30% енергетичної інфраструктури.
Галущенко зауважив, що енергетичним терором проти України росія також посилює енергетичний тиск на Європейський Союз, адже через масований обстріл енергетичного сектору Україна була змушена зупинити експорт електроенергії в ЄС.
Крім того, енергетичний шантаж доповнюється ядерним тероризмом, адже Запорізька атомна електростанція, найбільша в Європі, залишається під російською військовою окупацією.
«Світ надто залежить від російських ядерних технологій. Нам потрібно покласти край домінуванню країни-терориста в цій сфері. Треба розробити і ввести обмежувальні заходи щодо «росатома». Крім того, ми пропонуємо призупинити права росії в МАГАТЕ», - сказав міністр.
Він також наголосив на необхідності мінімізувати фінансові надходження росії від викопного палива.
Як повідомлялося, зранку 10 жовтня росія здійснила масований ракетний удар по всій території України: було випущено 84 крилаті ракети та 24 безпілотники. Внаслідок обстрілів постраждали об'єкти критичної інфраструктури, в окремих областях почалися перебої з електропостачанням та мобільним зв'язком.
У вівторок, 11 жовтня, ворог знову обстріляв енергетичну інфраструктуру в кількох областях.
Фото: Міністерство енергетики