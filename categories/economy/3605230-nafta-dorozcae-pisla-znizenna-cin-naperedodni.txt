Ціни на нафту підвищуються на торгах у вівторок, 1 листопада, після падіння за підсумками попередньої сесії.

Як передає Укрінформ, про це повідомляє enkorr.
Січневі ф'ючерси на Brent здорожчали на лондонській біржі ICE Futures на $0,76 (0,82%), до $93,57 за барель. У понеділок Brent здешевшала на $0,96 (1%), до $92,81 за барель.
Грудневі ф'ючерси на WTI піднялися в ціні на Нью-Йоркській товарній біржі (NYMEX) на $0,59 (0,68%), до $87,12 за барель. За попередню сесію контракт здешевшав на $1,37 (1,6%), до $86,53 за барель.
Трейдери, зокрема, чекають на засідання великих центробанків. Федеральна резервна система США підіб'є підсумки дводенного засідання у середу на тлі стійко високої інфляції у Штатах. 3 листопада рішення щодо ключової ставки ухвалить Банк Англії.
Підтримку нафті надає ослаблення долара, що робить ціни на сировинні товари привабливішими для інвесторів.
У річному огляді ОПЕК ідеться про те, що щорічне зростання попиту на нафту у світі до 2025 року в середньому становитиме 2,1 млн барелів на добу (б/д), в наступні 10 років воно сповільниться і стабілізується до 2035 року. За оцінкою ОПЕК, 2022 року споживання нафти у світі зросте до 100,3 млн б/д після 96,9 млн б/д 2021 року. Далі попит значно збільшуватиметься з року в рік – аж до 2025 року: в середньому на 2,1 млн б/д.
Загальна квота на видобуток нафти країн ОПЕК+ з листопада знижується на 2 млн б/д порівняно з рівнями серпня (збігається з квотами жовтня). Це рішення було ухвалено альянсом на засіданні 5 жовтня, яке відбулося в очному форматі вперше за більш ніж два роки.