Організація економічного співробітництва та розвитку (ОЕСР) вважає, що війна росії в Україні, яка триває вже восьмий місяць, матиме більший вплив на світову економіку, ніж очікувалося раніше.

Як передає Укрінформ, про це йдеться у звіті організації.
«Світова економіка платить високу ціну за неспровоковану, невиправдану та незаконну агресивну війну росії проти України», - заявили в ОЕСР, зазначивши, що організація знизила свій прогноз зростання світової економіки до 2,2 відсотка в 2023 році з попередньої оцінки в 2,8 відсотка.
У звіті зазначено, що війна гальмує зростання економіки та чинить додатковий тиск на підвищення цін, перш за все на продовольство та енергоносії.
В ОЕСР зазначили, що у другому кварталі 2022 року було зафіксовано стагнацію світового ВВП, а виробництво в економіках країн G20 впало.
Крім того, у звіті йдеться про те, що висока інфляція зберігається довше, ніж очікувалося, і що в багатьох економіках інфляція в першій половині 2022 року була найвищою з 1980-х років.

«Оскільки останні показники погіршилися, перспективи глобальної економіки погіршилися також», – констатували в організації.
Як повідомляв Укрінформ, в середині вересня керівник Офісу Президента Андрій Єрмак заявив, що до кінця місяця буде розглянуто питання вступу України до Організації економічного співробітництва та розвитку, до якої входять 37 провідних держав світу.