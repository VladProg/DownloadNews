Кабінет Міністрів швидко напрацював рішення у зв’язку з підривом росіянами Каховської ГЕС: 1,5 млрд грн виділено на будівництво двох нових магістральних водогонів та 846 млн грн - на забезпечення потреб регіонів у питній воді.

Про це Прем'єр-міністр Денис Шмигаль написав у Телеграмі, передає Укрінформ.
«Важливе рішення — про виділення коштів з Фонду відновлення у розмірі 1,5 млрд гривень для будівництва двох нових магістральних водогонів. Це потрібно, аби забезпечити Кривий Ріг, Нікополь та Марганець питною водою», - зазначив Шмигаль.
За його словами, Кабмін виділив Херсонській, Миколаївській, Запорізькій та Дніпропетровській областях майже 846 млн грн на забезпечення потреб у питній воді.
Уряд призначив міністра внутрішніх справ Ігоря Клименка керівником робіт із ліквідації наслідків терористичної атаки росіян на Каховську ГЕС. Створюється штаб з ліквідації наслідків, куди увійдуть міністри, їхні заступники, керівники центральних органів виконавчої влади, представники держпідприємств.
Як повідомляв Укрінформ, російські війська 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано. Через підрив водосховища є ризики підтоплення енергетичних об’єктів на Херсонщині, зокрема Херсонської ТЕЦ. Розпочалась евакуація населення з потенційних районів затоплення.