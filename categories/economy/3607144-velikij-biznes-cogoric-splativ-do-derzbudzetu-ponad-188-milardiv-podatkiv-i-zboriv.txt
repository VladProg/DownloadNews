За 10 місяців 2022 року великі платникі податків перерахували до загального фонду державного бюджету 188,8 млрд грн платежів.

Про це повідомляє Центральне міжрегіональне управління ДПС по роботі з великими платниками податків, передає Укрінформ.
«Протягом січня - жовтня 2022 року платниками Центрального міжрегіонального управління ДПС по роботі з великими платниками податків забезпечено збір платежів до загального фонду державного бюджету в розмірі 188,8 млрд грн, що на 10,2 млрд грн, або на 5,7% більше, ніж за 10 місяців 2021 року», - йдеться в повідомленні.
За інформацією Міжрегіонального управління, частка платежів великого бізнесу за результатами січня - жовтня 2022 року становила майже 29,6% всіх платежів до держбюджету.
У розрізі основних податків надійшло податку на додану вартість – 79,5 млрд грн, податку на прибуток – 36,5 млрд грн, акцизного податку з вироблених в Україні підакцизних товарів – 9,3 млрд грн, частини чистого прибутку – 6,2 млрд грн.
В управлінні відзначають зростання надходжень порівняно з січнем - жовтнем 2021 року частини чистого прибутку - на 3,3 млрд грн, або в 2,1 раза, акцизного податку з вироблених в Україні підакцизних товарів - на 0,8 млрд грн, або на 8,8%, та податку на прибуток – на 0,4 млрд грн, або на 1,1%.
Як повідомлялося, за інформацією Державної податкової служби України, впродовж січня - жовтня 2022 року платники податків забезпечили 575,7 млрд грн надходжень до загального фонду державного бюджету, що на 17,9% більше, ніж за аналогічний період торік.