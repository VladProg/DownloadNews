У Херсонській області вже підтверджено підтоплення близько 1300 га сільськогосподарських угідь внаслідок підриву Каховської ГЕС росіянами 6 червня.

Як повідомляє кореспондент Укрінформу, про це сказав заступник директора департаменту аграрного розвитку Міністерства аграрної політики та продовольства Андрій Кравченко під час круглого столу "Земля, скалічена війною: як відновлювати ґрунти після бойових дій та екокатастрофи на Каховській ГЕС".
"На сьогодні сільськогосподарські угіддя, які є підтопленими у Херсонській області, - це близько 1300 га. Це те, що підтверджено", - розповів він.
Кравченко зазначив, що загроза підтоплення існує для 25 тис. га сільськогосподарських угідь.
За його словами, у Миколаївській області спостерігається значно менший рівень підтоплення земель. Кравченко додав, що про точні цифри наразі говорити зарано.
Як повідомляв Укрінформ, уночі 6 червня російська армія підірвала греблю Каховської ГЕС. На Херсонщині тривають рятувальні роботи та заходи з евакуації населення з місць затоплення. Особливо складна ситуація - на тимчасово окупованих територіях, де російські загарбники залишили людей без жодної допомоги.