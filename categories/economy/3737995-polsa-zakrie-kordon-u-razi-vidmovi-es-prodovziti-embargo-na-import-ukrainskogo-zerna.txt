У разі відмови Єврокомісії продовжити після 15 вересня заборону на імпорт до п’яти країн ЄС зерна з України Польща в односторонньому порядку “закриє кордон”.

Про це заявив прем’єр-міністр Польщі Матеуш Моравецький, передає кореспондент Укрінформу.
“Я хочу чітко сказати тут, у Міністерстві сільського господарства Польщі: ми не відкриємо кордон. Або Єврокомісія погодиться спільно розробити правила, які продовжать цю заборону (на імпорт збіжжя з України – ред.), або ми зробимо це самі”,- заявив Моравецький.
Він додав, що Польща це зробить самостійно або разом із партнерами.
Глава польського уряду також зазначив, що з’являються сигнали щодо дестабілізації ситуації на польському ринку з огляду на потік інших сільськогосподарських продуктів. Він додав, що Польща “також заблокує їх наплив”, уточнивши, що йдеться про м’які і тверді фрукти з України.
Як повідомлялось, п’ять країн ЄС (Польща, Угорщина, Словаччина, Румунія, Болгарія) наполягають на продовженні до кінця року ембарго на ввезення до своїх країн українського зерна.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Перший віцепрем’єр-міністр - міністр економіки Юлія Свириденко наголосила, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.
Міністри сільського господарства п’яти країн ЄС 19 липня ухвалили у Варшаві спільну заяву, в якій наполягають на продовженні до кінця року ембарго Єврокомісії на ввезення українського зерна, при цьому транзит його зберігатиметься.
Фото: Giorgos Moutafis