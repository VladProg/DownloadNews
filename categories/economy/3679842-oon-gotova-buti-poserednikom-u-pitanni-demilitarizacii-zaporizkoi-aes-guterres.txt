Організація Об'єднаних Націй готова надати свої послуги як посередник у питанні демілітаризації Запорізької АЕС, яка тимчасово перебуває під контролем російських окупантів.

Про це сказав генеральний секретар ООН Антоніу Гутерреш під час спілкування за ЗМІ у Києві разом з Президентом Володимиром Зеленським, повідомляє кореспондент Укрінформу.
«Безпека та захист Запорізької атомної електростанції також є життєво важливими. Я вважаю, що можливе посередництво задля повної демілітаризації цієї території з одночасним забезпеченням повернення станції до нормальної роботи мало б важливе значення. Організація Об'єднаних Націй готова запропонувати свої добрі послуги», - сказав Гуттереш.
Як повідомляю, російські війська захопили ЗАЕС у ніч проти 4 березня. Загарбники розмістили на майданчику станції військову техніку та боєприпаси. Вони постійно обстрілюють прилеглу територію і саму станцію, руйнуючи лінії електропередачі і спричиняючи відключення зовнішнього живлення. На майданчику ЗАЕС перебувають близько 500 російських загарбників.