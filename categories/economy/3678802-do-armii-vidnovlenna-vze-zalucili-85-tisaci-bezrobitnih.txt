До проєкту “Армія відновлення” долучилися 8,5 тис. безробітних українців, на оплату послуг яких спрямовано 56 млн грн.

Як передає Укрінформ, про це повідомляє пресслужба Мінекономіки.
“Проєкт “Армія відновлення”, спрямований на залучення людей, що тимчасово втратили роботу, до виконання суспільно корисних робіт з відбудови країни, набирає популярності. На сьогодні він реалізується вже у 13 областях, на днях долучились Дніпропетровська та Львівська області. До виконання суспільно корисних робіт лише з початку цього року було залучено 4900 людей, які були безробітними, а загалом з часу старту проєкту залучено 8,5 тисяч осіб”, - сказала перший віцепрем'єр-міністр України - міністр економіки Юлія Свириденко.
Вона зазначила, що залучені до роботи українці отримують від держави оплату за роботу щонайменше 6700 грн, що є більшим, ніж середній розмір допомоги з безробіття. Загалом за виконання робіт держава виплатила учасникам “Армії відновлення” вже майже 56 млн грн.
Лідерами за кількістю залучених безробітних до виконання суспільно корисних робіт є: Полтавська область - залучена 2 621 особа, Донецька - 1350 осіб, Київська - 1193 особи та Сумська - 1179 осіб.
Види суспільно корисних робіт залежать від потреб конкретного регіону. Найчастіше людей залучають до: будівництва захисних споруд цивільного захисту, укріплення дамб, розвантаження та фасування гуманітарної допомоги, надання соціальних послуг в Пунктах незламності, розбору завалів та відновлення житлових будинків і приміщень, облаштування та укріплення блок-постів, підвальних приміщень під укриття тощо.
Зазначається, що на 2023 рік у бюджеті Фонду загальнообов'язкового державного соціального страхування на випадок безробіття на організацію суспільно корисних робіт передбачили 104 млн грн.
Як повідомлялося, проєкт «Армія відновлення» був запроваджений урядом восени 2022 року з метою залучення людей, які тимчасово втратили роботу, до відбудови країни через виконання суспільно корисних робіт.