Українські аграрії станом на 23 грудня 2022 року зібрали 46,6 млн т зернових та зернобобових культур або 90% від загальної площі посівів.

Як передає Укрінформ, про це повідомляє пресслужба Міністерства аграрної політики та продовольства України.
"Станом на 22.12.2022 збирання зернових та зернобобових культур проведено на площі 10,1 млн га (90%) при врожайності 46,4 ц/га, намолочено 46,6 млн тонн зерна", - йдеться в повідомленні.
Зазначається, що аграрії вже намолотили: 20,2 млн т кукурдзи на зерно при врожайності 64,2 ц/га зі 3,1 млн га (75% від загальної площі посівів), 157,4 тис. т гречки при врожайності 13,7 ц/га зі 115 тис. га (98%), 99,7 тис. т проса при врожайності 22,9 ц/га зі 43,5 тис. га (99%).
Також триває збір соняшнику, цю культуру зібрано на площі 4,6 млн га (99%) та намолочено 10,1 млн т насіння при врожайності 21,8 ц/га. Вже зібрано 3,7 млн т сої при врожайності 24,2 ц/га з 1,5 млн га (99%).
В Україні завершився збір пшениці, ячменю та гороху, нагадали в міністерстві. Так, пшениці намолочено 19,4 млн т при врожайності 41,2 ц/га з 4,7 млн га (100% від загальної площі посівів), ячменю - 5,6 млн т при врожайності 35,1 ц/га зі 1,6 млн га (100% площ), гороху - 261 тис. т при врожайності 23,4 ц/га зі 111,5 тис. га (100%).
Крім того, завершено збирання ріпаку на площі 1,1 млн га (100%), намолочено 3,2 млн т насіння при врожайності 28,9 ц/га.
Найбільше пшениці намолотили аграрії Одещини та Дніпропетровщини - понад 1,6 млн т, лідером по збору кукурудзи є Полтавщина, там намолотили 2,8 млн т. Гречки найбільше на Житомирщині - 29,6 тис. т.
Аграрії Миколаївщини, Одещини та Буковини завершили збирання цьогорічного урожаю всіх сільськогосподарських культур, близькі до завершення - Волинь, Закарпаття, Івано-Франківщина. Сільгосптоваровиробники Вінниччини намолотили 3,9 млн т зерна. Найвища урожайність зернових та зернобобових культур у аграріїв Хмельниччини – 70,2 ц/га.
Станом на 23 грудня накопано 9 млн т цукрових буряків при врожайності 501 ц/га на площі 179,4 тис. га (100%).
Як повідомляв Укрінформ, у Міністерстві аграрної політики та продовольства України очікують, що у 2022 році врожай зернових та олійних культур становитиме близько 67 млн т.