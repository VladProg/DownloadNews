Заказнику «Приорільський» повернуто 45 га незаконно вилучених земель вартістю понад 40 млн грн.

Про це повідомляє Міністерство довкілля та природних ресурсів України в Телеграмі, передає Укрінформ.
«Заказнику «Приорільський» на Дніпропетровщині повернуто 45 га незаконно вилучених земель. Ці землі всупереч закону були надані Головним управлінням Держгеокадастру у Дніпропетровській області в оренду фізичній особі для нецільового використання - під сінокосіння та випасання худоби», - йдеться в повідомленні.
За інформацією Міндовкілля, необхідні матеріали для підготовки судового позову були надані Новомосковській окружній прокуратурі ще 2021 року. Суд задовольнив позовні вимоги в повному обсязі, визнав договір оренди недійсним та ухвалив рішення про повернення державі земель природно-заповідного фонду вартістю понад 40 млн грн.
Площа ландшафтного заказника загальнодержавного значення «Приорільский» становить 8 377 га. На його території охороняються рідкісні види рослин та тварин, які занесені до Червоної Книги України.
Як повідомлялося, на Чернігівщині створили два об’єкти природно-заповідного фонду — ландшафтних заказників місцевого значення «Седнівський» та «Панський сад». Заповідники створені за рахунок земель комунальної власності без вилучення у їхніх власників та користувачів. Після ухвалення рішень загальна площа заповідної території області збільшилася на 363,1 га.