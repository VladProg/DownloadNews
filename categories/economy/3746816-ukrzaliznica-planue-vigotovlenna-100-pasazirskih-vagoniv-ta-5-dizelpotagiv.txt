Оновлення пасажирського рухомого складу АТ «Укрзалізниці» обговорив Прем'єр-міністр Денис Шмигаль на нараді з віцепрем’єр-міністром Олександром Кубраковим, представниками Мінінфраструктури та керівництвом компанії.

Як передає Укрінформ, про це повідомляє глава уряду в Телегамі.
«У планах «Укрзалізниці» виготовлення 100 пасажирських вагонів та 5 дизель-потягів. З боку уряду максимально сприятимемо цим завданням. Спільна й злагоджена робота — запорука нашої перемоги»,- написав Шмигаль.
За його словами, «УЗ» є основним залізничним сполучником країни. Її роль у забезпеченні перемоги — надважлива. Залізничники поставляють продукти, обладнання, техніку, евакуюють українців з небезпечних районів та вивозять поранених бійців.
«У цьому контексті маємо проблему — застарілий вагонний парк. Необхідно забезпечити виробництво нових і модернізацію старих вагонів», - додав Прем’єр-міністр.
Як повідомлялося, за липень минулого року залізницею скористались 1 млн 482 тис. пасажирів, а в липні цього року — вже 2 млн 513 тис. пасажирів. При цьому значно збільшилась і кількість здійснених на місяць рейсів: 1998 рейсів у липні минулого року проти 2613 рейсів у липні цього року. Тобто порівняно з минулим роком цього липня залізниця здійснила на 31% більше рейсів і перевезла майже на 70% більше пасажирів. Кількість рейсів у внутрішньому сполученні збільшилась на 29%, а в міжнародному — на 43% у порівнянні з відповідним періодом 2022-го.
Крім того, середня населеність поїздів далекого сполучення Укрзалізниці становила 97% (це означає, що більшість рейсів були заповнені на 100%).