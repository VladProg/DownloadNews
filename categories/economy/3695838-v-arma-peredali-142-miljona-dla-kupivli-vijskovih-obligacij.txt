В межах міжнародного співробітництва за клопотанням Офісу генерального прокурора судом накладено арешт на 14,2 млн грн, викрадених з тимчасово захоплених територій України - кошти передали в Національне агентство з питань виявлення, розшуку та управління активами, одержаними від корупційних та інших злочинів з метою купівлі військових облігацій.

Як передає Укрінформ, про це повідомляє Офіс генерального прокурора.
"У ході досудового розслідування викрито учасників злочинної схеми, які намагалися приховано провезти з Турецької Республіки в Україну готівкові кошти у сумі 14,2 млн грн територією Румунії з метою подальшої їх конвертації в іноземну валюту та вивезення за кордон", - ідеться у повідомленні.

За інформацією слідства ці кошти були викрадені з тимчасово захоплених територій України.

За процесуального керівництва Офісу генпрокурора здійснюється досудове розслідування у кримінальному провадженні за фактами фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України та легалізації майна, одержаного злочинним шляхом (ч.3 ст. 110-2, ч. 3 ст. 209 Кримінального кодексу України).

На даний час підготовлено запит про міжнародно-правову допомогу до компетентних органів Румунії для забезпечення виконання рішень суду України.

Як повідомляв Укрінформ, Національне агентство з питань виявлення, розшуку та управління активами, одержаними від корупційних та інших злочинів (АРМА) у березні отримало перший купонний платіж за військовими облігаціями у 97,9 млн грн.
Фото: 24TV.UA / www.gp.gov.ua