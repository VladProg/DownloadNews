Вищий антикорупційний суд обрав запобіжний захід раднику колишнього очільника ДФС, якого підозрюють у отриманні 722 млн грн неправомірної вигоди.

Про це у Телеграмі поінформувала пресслужба Спеціалізованої антикорупційної прокуратури, передає Укрінформ.
“23 листопада 2022 року ВАКС за клопотанням САП та НАБУ обрав запобіжний захід у вигляді тримання під вартою раднику колишнього голови ДФС України, за пособництва якого колишній очільник ДФС одержав 722 млн грн неправомірної вигоди”, - зазначається у повідомленні.
У САП поінформували, що після затримання підозрюваного — радника ексглави ДФС, та не пізніше ніж через 48 годин з часу доставки до місця проведення досудового розслідування, слідчий суддя вирішить питання про застосування цього запобіжного заходу.
За версією слідства, ексочільник ДФС України за пособництва свого радника упродовж 2015-2016 років забезпечив юридичним особам, підконтрольним власнику агрохолдингу, відшкодування ПДВ у розмірі понад 3,2 млрд грн. Як уточнюють у САП, у результаті він неправомірно одержав на свою користь та на користь третіх осіб більше 722 млн грн.
Як повідомлялося, 31 жовтня ВАКС обрав запобіжний захід у вигляді тримання під вартою до 17 грудня поточного року з можливістю внесення застави розміром 523,2 млн грн для ексглави Державної фіскальної служби Романа Насірова, який підозрюється в одержанні 722 млн гривень хабара.