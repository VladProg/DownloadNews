Прем’єр-міністр України Денис Шмигаль повідомив, що Міжнародна фінансова корпорація (IFC) надаватиме допомогу Україні у відновленні та залученні інвестицій в інфраструктуру.

Як передає Укрінформ, про це ідеться у його Телеграмі.
“Міжнародна фінансова корпорація надаватиме допомогу Україні у відновленні та залученні інвестицій в інфраструктуру. Відповідний меморандум підписали сьогодні з IFC, яка входить до групи Світового банку”, - зазначив Шмигаль.
За його словами, співпраця передбачатиме допомогу у відборі пріоритетних проєктів відновлення України та створенні сприятливих умов для залучення приватних інвестицій.

Джерело: Офіційний телеграм-канал Прем‘єр-міністра України
Зокрема, уточнив Прем’єр-міністр, ідеться про проєкти державно-приватного партнерства в таких секторах як транспорт і логістика, міська та соціальна інфраструктура, енергетика.
Окрім того, додав Шмигаль, IFC допомагатиме в підготовці та реалізації обраних проєктів.
Як повідомляв Укрінформ, глава уряду разом з дружиною Президента України Оленою Зеленською та урядовцями перебуває у Франції.
13 грудня в Парижі пройде міжнародна конференція на підтримку громадянської стійкості України протягом зимового періоду. Очікується участь понад 45 країн і 20 міжнародних організацій.