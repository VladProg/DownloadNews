У Головному управлінні Пенсійного фонду України в м. Києві надали роз’яснення щодо механізму перерахунку пенсій з 1 березня.

Про це повідомляє Укрінформ із посиланням на пресреліз, що є в розпорядженні редакції.
«Перерахунки пенсій в березні 2023 року проводились автоматично, без додаткових звернень пенсіонерів. Пенсії перераховано з 01.03.2023 із застосуванням коефіцієнта збільшення середньої заробітної плати в Україні, з якої сплачено страхові внески, та який враховується для обчислення пенсій, у розмірі 1,197, відповідно до законів України «Про загальнообов’язкове державне пенсійне страхування», «Про статус і соціальний захист громадян, які постраждали внаслідок Чорнобильської катастрофи», «Про пенсійне забезпечення осіб, звільнених з військової служби, та деяких інших осіб», - йдеться в повідомленні.
Індексація здійснювалась таким чином.
Показник середньої заробітної плати, який застосовувався при обчисленні пенсій у 2017 році (3 764,40 грн), збільшений на коефіцієнт індексації з березня 2023 року на 1,197 і становить 7 405,03 грн.
Визначений показник (7 405,03 грн) множиться на індивідуальний коефіцієнт заробітку, а потім – на коефіцієнт страхового стажу особи.
В Головному управлінні підкреслили, що підвищенню підлягає розмір пенсії без урахування надбавок, підвищень, додаткових пенсій, цільової грошової допомоги, пенсії за особливі заслуги перед Україною, індексації пенсії, доплати до надбавок окремим категоріям осіб, які мають особливі заслуги перед Батьківщиною, щомісячної доплати до пенсії, адресної допомоги до пенсійної виплати та інших доплат до пенсії, встановлених законодавством.
Як повідомлялося, уряд прийняв рішення проіндексувати з 1 березня 2023 року пенсії на 19,7% для 10,5 млн осіб. Середній розмір пенсії становить 5 219,69 грн.