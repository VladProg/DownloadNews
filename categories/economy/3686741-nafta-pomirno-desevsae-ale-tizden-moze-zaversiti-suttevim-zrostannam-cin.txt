Ціни на нафту помірно знижуються у п'ятницю, 24 березня, після падіння за підсумками волатильної сесії напередодні.

Як передає Укрінформ, про це повідомляє enkorr.
Вартість травневих ф'ючерсів на сорт Brent на лондонській біржі ICE Futures становить $75,84 за барель, що на $0,07 (0,09%) нижче за ціну на закриття попередньої сесії. За підсумками торгів напередодні ці контракти здешевшали на $0,78 (1%), до $75,91 за барель.
Ціна ф'ючерсів на нафту WTI на травень на електронних торгах Нью-Йоркської товарної біржі (NYMEX) становить $69,88 за барель, що на $0,08 (0,11%) нижче за підсумкове значення попередньої сесії. У четвер контракт втратив $0,94 (1,3%), опустившись до рівня $69,96 за барель.
Напередодні нафта здешевшала вперше за чотири сесії на побоюваннях, що готовність Федеральної резервної системи (ФРС) й надалі підвищувати процентні ставки може призвести до рецесії в американській економіці. Незважаючи на це, котирування можуть завершити тиждень суттєвим зростанням.
«Нафтовий ринок виявився перепроданим минулого тижня, і ф'ючерси впали до ключових рівнів підтримки в районі $66 за барель. Це відкрило шлях до відновлення цього тижня», – зазначили аналітики Sevens Report Research.
Підтримку котируванням також надав звіт Міненерго США, який вказав на різке скорочення запасів нафтопродуктів у країні минулого тижня.
Як свідчать офіційні дані, резерви бензину впали за підсумками минулого тижня на 6,4 млн барелів, дистилятів – на 3,31 млн барелів. Аналітики прогнозували помірніше скорочення, на 2,36 млн і 1,5 млн відповідно.