Ціни на нафту ростуть у вівторок, 16 травня, після підйому за підсумками попередньої сесії, тоді як до цього котирування знижувалися три дні поспіль.

Як передає Укрінформ, про це повідомляє enkorr.
Липневі ф'ючерси на Brent подорожчали на лондонській біржі ICE Futures на $0,34 (0,45%), до $75,57 барель. У понеділок Brent здорожчала на $1,06 (1,4%), до $75,23 за барель.
Червневі ф'ючерси на WTI піднялися в ціні на електронних торгах Нью-Йоркської товарної біржі на $0,27 (0,38%), до $71,38 за барель. За попередню сесію контракт здорожчав на $1,07 (1,5%), до $71,11 за барель.
Позитивним чинником для ринку стали сильні макроекономічні статистичні дані з Китаю, хоча вони й виявилися гіршими за прогнози ринку.
Як повідомлялося, промвиробництво в КНР у квітні збільшилося на 5,6% порівняно з тим же місяцем минулого року після зростання на 3,9% у березні. Роздрібні продажі минулого місяця злетіли на 18,4% після підйому на 10,6% місяцем раніше.
Аналітики в середньому прогнозували підвищення промвиробництва на 10,9%, роздрібного продажу - на 21%, повідомляє Trading Economics.
Також ринок отримує підтримку за рахунок надій, що Білому дому і Конгресу вдасться домовитись про підвищення ліміту держборгу США.
Перемовини щодо стелі держборгу між президентом Джо Байденом і спікером Палати представників американського Конгресу республіканцем Кевіном Маккарті, як очікується, відновляться у вівторок.
Міністерство енергетики США повідомило про плани придбати до 3 млн барелів нафти для поповнення стратегічного резерву. Навесні минулого року Байден анонсував продаж 180 млн барелів із резерву для боротьби з дефіцитом палива на ринку.
Обсяг запасів нафти в стратегічному резерві станом на 5 травня становив 362 млн барелів за максимально можливого рівня в 713 млн барелів. Нинішній показник – мінімальний із 1980-х років, пише MarketWatch.