Швейцарія стежить за міжнародним обговоренням щодо використання заморожених російських активів на відбудову України і чує позиції різних країн, однак вважає, що ці санкції мають бути реалізовані дуже чітко.

Про це заявив Президент Швейцарії Ален Берсе на спільній з Президентом України та Прем’єр-міністром Литви пресконференції у Києві, повідомляє кореспондент Укрінформ.
Берсе зазначив, що наразі у Швейцарії є два типи заморожених російських активів – ті, що належать окремим підсанкційним особам або компаніям, і активи російського федерального резерву.
«Ми сьогодні вранці якраз обговорювали з паном Президентом (Зеленським – ред.) подальші кроки в цьому напрямку. Втім, важливо реалізувати санкції дуже чітко. Безумовно, ми повністю відкриті. Ми чуємо позиції різних країн. Зараз триває міжнародне обговорення цього питання. Воно дуже конкретне – ми маємо чітко розподілити заморожені активи, що належать окремим особам і підсанкційним компаніям, а також заморожені активи країни. Якраз це обговорення триває, ми слідкуємо за цим і будемо робити все можливе», - сказав Президент Швейцарії.
Як повідомлялося, Європейський Союз на початку листопада схвалив плани передачі прибутків від заморожених російських активів Україні. Юридичні пропозиції Єврокомісія планує висунути в грудні.