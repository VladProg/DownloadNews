Комітет Верховної Ради України з питань фінансів, податкової та митної політики рекомендує парламенту призначити Анатолія Барсукова членом Ради Національного банку України.

Про це повідомив очільник комітету Данило Гетманцев у Телеграмі, передає Укрінформ.
«Комітетом прийнято рішення рекомендувати Верховній Раді призначити Анатолія Барсукова членом Ради Національного банку України», - йдеться в повідомленні.
Анатолій Барсуков – заступник голови правління Ощадбанку, який обіймав посаду з 2014 року по 2021 рік. Має близько 20 років досвіду роботи в банківській сфері.
Рада Національного банку відповідає за розроблення основних засад грошово-кредитної політики та здійснює контроль за проведенням грошово-кредитної політики. Також – здійснює нагляд за системою внутрішнього контролю НБУ.
Вона складається з дев’яти членів: 4 особи призначаються Верховною Радою; 4 людини – Президентом України; Голова Національного банку входить до Ради за посадою.
Як повідомляв Укрінформ, 7 жовтня Верховна Рада призначила головою Національного банку Андрія Пишного, який із березня 2014 року до листопада 2020 року обіймав посаду голови правління Ощадбанку.
1 листопада у Нацбанку створили нову вертикаль підпорядкування під назвою «Фінансова стабільність» і частково перерозподілили підрозділи за вертикалями підпорядкування та обов’язки між членами правління.
Фото: НБУ