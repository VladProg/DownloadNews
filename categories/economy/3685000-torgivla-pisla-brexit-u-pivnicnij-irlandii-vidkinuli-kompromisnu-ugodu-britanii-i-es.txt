Демократична юніоністська партія Північної Ірландії (ДЮП) заявила, що голосуватиме проти рамкової угоди, укладеної Великою Британією і ЄС для вирішення питання транзиту товарів після Brexit.

Про це повідомляє Укрінформ із посиланням на Bloomberg.
Зазначається, що в середу парламент країни має розглядати нову угоду, про яку оголосили минулого місяця британський прем’єр-міністр Ріші Сунак та голова Європейської комісії Урсула фон дер Ляєн.
Нова угода має на меті полегшити рух товарів з Великої Британії до Північної Ірландії.
Проте у сьогоднішній заяві лідера ДЮП Джеффрі Дональдсона йдеться про те, що члени його партії одноголосно вирішили не підтримувати угоду і продовжити роботу над змінами до неї.
Як повідомлялося, Велика Британія та Євросоюз наприкінці лютого уклали угоду з метою припинення тривалої суперечки щодо правил торгівлі з Північною Ірландією після Brexit. Вона покликана розв’язати одну з найбільш болісних проблем, пов'язаних з виходом країни з ЄС.
Сунак та фон дер Ляєн оголосили про угоду на пресконференції після того, як узгодили її остаточні умови на зустрічі під Лондоном у Віндзорі.
Угода змінить Північноірландський протокол, який був схвалений для того, щоб уникнути митного контролю товарів, що перетинають кордон між Північною Ірландією (частиною Великої Британії) та Ірландією. Згідно з протоколом, який набув чинності на початку 2021 року, Північна Ірландія залишалася частиною єдиного європейського ринку, попри “Брекзіт”.
Відповідно до нової угоди, товари, що переміщаються з Великої Британії до Північної Ірландії як місця призначення, проходитимуть через «зелений коридор» без рутинних перевірок. Ті, що призначаються для Ірландії, проходитимуть через «червоний коридор» – з більшим контролем.
Фото: ЦТС