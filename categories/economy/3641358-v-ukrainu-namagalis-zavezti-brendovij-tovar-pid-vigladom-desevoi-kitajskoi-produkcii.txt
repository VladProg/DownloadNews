Детективи Бюро економічної безпеки вилучили та арештували товари світових брендів на 45 млн грн, які завозили під виглядом дешевої китайської продукції.

Як передає Укрінформ, про це повідомляє пресслужба БЕБ.
"Детективи Бюро економічної безпеки України викрили групу осіб, які завозили туристичне обладнання на митну територію України занижуючи кількість та вартість товару. Це призвело до зменшення суми митних платежів та ухилення від сплати податків в особливо великих розмірах", - йдеться в повідомленні.
Зазначається, що туристичні товари та обладнання були виявлені під час огляду трьох автомобілів. Детективи БЕБ вилучили та арештували різноманітні товари туристичного призначення (понад 24 тис. портативних ліхтарики, підвісні світильники понад 10 тис. шт., відеокамери понад 1000 шт., посуд для кемпінгу, приймальна апаратура для радіомовлення, мобільні колонки) та самі автомобілі. У митних документах цей товар було зазначено, як виготовлений в Китайській Народній Республіці та вказана занижена вартість. Фактично це була продукція відомих європейських та світових брендів.
Орієнтовна загальна вартість арештованих товарів становить близько 45 млн грн.
Детективи БЕБ встановили, що група осіб спільно зі службовими особами суб’єктів господарської діяльності перевозили брендові товари через митний кордон України без сплати відповідних митних платежів. Товари, які завозилися на митну територію нашої держави, не декларувалися та надалі реалізовувалися в Україні.
Крім того, встановлено факти ввезення та розмитнення товарів з використанням підставних підприємств та їх службових осіб, які насправді не мали відношення до здійснення господарських та експортно-імпортних операцій.
Як повідомляв Укрінформ, Бюро економічної безпеки України викрило компанію, яка завдала державі збитків, у вигляді незаконного бюджетного відшкодування ПДВ на майже 35,4 млн грн.