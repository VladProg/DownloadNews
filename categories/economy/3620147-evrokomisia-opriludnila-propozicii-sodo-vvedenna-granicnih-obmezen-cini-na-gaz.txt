Європейська комісія оприлюднила пропозиції щодо введення граничної ціни на природний газ, головною метою такого рішення є сприяти стабілізації ситуації із цінами на енергетичному ринку.

Як повідомляє Укрінформ, така інформація оприлюднена на сайті Європейської комісії.
«Єврокомісія продовжує відповідати на тривалу енергетичну кризу та пропонує введення Механізму ринкової корекції для захисту бізнесу та домогосподарств ЄС від випадків різкого зростання цін на газ. Це доповнює заходи зі зниження попиту на газ та із підвищення безпеки постачання шляхом диверсифікації постачальників енергії», - йдеться у повідомленні.
Як зазначається, після початку військової агресії росії проти України, а також спроб росії перетворити енергетичне постачання на зброю, ціни на газ в країнах ЄС досягли рекордно високих показників у серпні поточного року, що спричинило суттєву шкоду для всієї європейської економіки, мало підривний ефект для цін та електроенергію та збільшило загальний рівень інфляції. Пропозиції єврокомісії спрямовані на те, щоб упередити повторення таких явищ у майбутньому.
Запропонований інструмент складається зі встановлення «стелі» ціни на закупівлю газу в обсязі €275 за мегават/годину, що буде застосуватися на біржах оптової закупівлі газу з урахуванням місячних коливань ціни. Зокрема, цей механізм буде приведений у дію, якщо ціна оптової закупівлі газу на таких пунктах перевищуватиме обсяг у €275 протягом двох тижнів.
Ще одним «спусковим гачком» для застосування Механізму ринкової корекції може стати ситуація, коли ціни на природний газ на таких пунктах оптової закупівлі будуть перевищувати ціну на поставки скрапленого газу LNG на €58 протягом принаймні десяти днів торгів у двотижневий період.
У випадку, якщо ціни будуть виходити за встановлені межі, так зване Європейське агентство зі співробітництва енергетичних регуляторів (ACER) негайно буде оприлюднювати повідомлення про ринкову корекцію в Офіційному журналі ЄС, інформуватиме про вжиті заходи Єврокомісію та фінансові інституції ЄС, включаючи Центробанк. Як передбачається, рішення про корекцію цін на газ набуде чинності наступного дня після оприлюднення такого рішення.
За повідомленням Єврокомісії, такий механізм корекції ринкових цін може бути активований вже з 1 січня 2023 року.
Єврокомісія передбачає, що застосування такого механізму може нести ризики для безпеки та стабільності постачання газу, та пропонує ввести можливість негайного призупинення його дії.
Це буде зроблено «автоматично» у випадках, коли ситуація на ринку не відповідатиме встановленим критеріям, зокрема, розрив між ціною на оптові постачання газу та ціною на поставки LNG буде перевищувати встановлену межу у 58 євро у період, що перевищує 10 днів поспіль.
Єврокомісія може призупиняти дію Механізму своїм рішенням, якщо виникатимуть серйозні ризики для безпеки постачання газу до ЄС, а також для зусиль зі скорочення його споживання та для фінансової стабільності Євросоюзу.
Як зазначається, Єврокомісія може утриматися від застосування такого ринкового механізму корекції цін, якщо ЄЦБ та інші ключові фінансові інституції ЄС вважатимуть високою ймовірність реалізації ризиків, що можуть бути пов’язані із таким ціновим обмеженням.
Як вже повідомлялося, одним із наслідків російської агресії проти України стало різке зростання світових цін на енергоресурси та продовольство, що було спричинено цілеспрямованими зусиллями кремля із перетворення енергії та поставок сільськогосподарської продукції на зброю.
У серпні поточного року рівень цін на газ на території ЄС сягнув рекордних показників, та перевищив 2000 євро за 1000 кубометрів. З метою стабілізації цін Єврокомісія погодила із країнами ЄС та запровадила заходи зі скорочення попиту на газ на 15 відсотків, що дозволило підійти до зимового періоду із газовими сховищами в країнах ЄС, що були заповнені на 95 відсотків.
Водночас Єврокомісія вжила заходи для диверсифікації шляхів постачання енергії, різкого зменшення залежності від російських поставок на користь надійних постачальників, зокрема, США, Норвегії, Азербайджану, та інших країн. В результаті таких заходів вдалося досягти зниження цін на енергію, зокрема, на закупівлю природного газу.