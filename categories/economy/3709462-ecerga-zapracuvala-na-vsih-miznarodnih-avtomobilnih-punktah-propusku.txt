Електронна черга для перетину кордону вже повноцінно працює на всіх 16 міжнародних автомобільних пунктах пропуску.

Як передає Укрінформ, про це повідомляє пресслужба Міністерства розвитку громад, територій та інфраструктури України у Фейсбуці.
"Менше ніж за тиждень від запуску електронної черги перетину кордону послуга повноцінно працює на всіх 16 міжнародних автомобільних пунктах пропуску. Наразі всі вантажівки перетинають кордон лише відповідно до запису в електронній черзі", - йдеться у повідомленні.
Зазначається, що загалом, в онлайн-черзі очікує на перетин перетин кордону понад 12 тисяч вантажівок.

Станом на ранок 15 травня, найбільша електронна черга нараховується на МАПП “Рава-Руська – Хребенне” – більш як 2800 вантажівок. Понад 2 тисячі транспортних засобів онлайн очікує на перетин кордону через пункти пропуску “Краківець – Корчова” та “Ягодин – Дорогуськ”. Рух на останньому вже розблокований.
“З початку запуску послуги ми мали пункти пропуску, де рух по електронній черзі почався одразу, та ті, де варто було почекати закінчення живої черги, що накопичилась раніше. На вихідних жива черга закінчилась на “Раві-Руській” та “Краківці”, таким чином всі вантажівки перетинають кордон лише відповідно до єЧерги. За тиждень дії послуги вже 9500 вантажівок виїхало з України лише за електронною чергою та майже 15 тисяч водіїв зареєструвалися у системі”, – розповів заступник міністра розвитку громад, територій та інфраструктури Сергій Деркач.
З моменту початку пілотного проєкту єЧерга у грудні минулого року на пункті пропуску “Ягодин – Дорогуськ” до 15 травня кордон за електронним записом перетнуло 96 078 вантажівок, з них на “Ягодині” – 88 тисяч. За цей же період у системі зареєструвалось більше 38 тисяч водіїв.
Як повідомлялось, у грудні 2022 року на пункті пропуску "Ягодин – Дорогуськ" запрацювала у межах пілотного проєкту електронна черга перетину кордону. Вона була розроблена спеціально для українського пункту пропуску і враховує особливості української нормативно-правової бази.
Реєстрація для вантажних автомобілів у електронну чергу стартувала на початку травня 2023 року. Для автобусів запис буде доступний попередньо з липня, а для легкових автомобілів – з серпня цього року.
Фото: ДПСУ