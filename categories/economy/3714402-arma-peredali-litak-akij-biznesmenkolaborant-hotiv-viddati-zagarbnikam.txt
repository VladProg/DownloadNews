Суд передав в управління Національному агентству України з питань розшуку та менеджменту активів літак Ан-140-100 2004 року випуску, що належить на праві власності директору підприємства цивільної авіації.

Як передає Укрінформ, про це повідомляє Офіс генерального прокурора.
За даними слідства, у травні 2022 року директор товариства з обмеженою відповідальністю, яке спеціалізується на наданні послуг цивільної авіації, вирішив налагодити авіабізнес на тимчасово захоплених росіянами територіях України.

Він запропонував так званому “голові адміністрації Маріуполя” створити “авіакомпанію” для здійснення пасажирських і вантажних перевезень, для чого пообіцяв надати у користування власний літак вартістю 20 млн грн, який на той час знаходився на підконтрольній Україні території.

Проте фактично доставити літак загарбникам не вдалось.

Чоловіку повідомили про підозру у готуванні до колабораційної діяльності (ч. 1 ст. 14, ч. 4 ст. 111-1 Кримінального кодексу України) та оголосили його у розшук.

Працівники АРМА провели огляд літака та оголосили конкурс на визначення переможця з подальшої його експлуатації.
Як повідомляв Укрінформ, АРМА планує цьогоріч перерахувати до бюджету 1,4 мільярда.
Фото: ДБР