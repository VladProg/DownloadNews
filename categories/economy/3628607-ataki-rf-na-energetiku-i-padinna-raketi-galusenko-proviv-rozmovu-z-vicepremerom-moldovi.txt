Міністр енергетики України Герман Галущенко обговорив із віцепрем’єром Молдови Андреєм Спину координацію у прийнятті рішень щодо забезпечення стійкості енергосистем України та Молдови.

Як передає Укрінформ, про це Галущенко повідомив у Фейсбуці.
"Провів телефонну розмову з віцепрем’єром Молдови Андреєм Спину. Обговорили триваючі обстріли української критичної інфраструктури та домовилися оперативно координувати необхідні рішення щодо стійкості енергосистем", - написав Галущенко.
Він зауважив, що терористичні обстріли української енергетичної інфраструктури впливають і на енергосистему Молдови. Крім того, 5 грудня російська ракета упала на території молдовського агропідприємства.

Як повідомлялося, Сили оборони збили понад 60 ракет, випущених російськими військами по Україні під час чергового масованого обстрілу в понеділок, 5 грудня. Водночас, були влучання в енергооб’єкти у Київській, Вінницькій та Одеській областях.
Обстріли українських енергетичних об'єктів також призводять до перепадів напруги й відключень електрики у Молдові, оскільки наші енергосистеми працюють у синхронному режимі.