Генеральні директори швейцарських енергетичних компаній “Trafigura” та “Vitol” повідомили у вівторок, що вони розглядають можливість збільшити обсяги торгівлі російською нафтою.

Про це повідомляє Reuters, передає Укрінформ.
“Менше 100 000 барелів на день з нашого обсягу торгів зараз припадає на російський бізнес. Чи зросте це з дещо сильнішими прогнозами? Так, можливо”, - заявив гендиректор “Vitol” Рассел Харді на Глобальному саміті сировинних товарів FT у Лозанні.
Глобальні енергетичні трейдери “Trafigura” і “Vitol” все ще допомагають експортувати обмежені поставки нафтопродуктів рф у рамках правил міжнародних санкцій.
Гендиректор “Trafigura” Джеремі Вейр сказав, що компанія постачає обмежену кількість нафтопродуктів у рамках санкцій, і що позиція з цього питання наразі переглядається.
До моменту вторгнення росії в Україну у лютому минулого року, ці дві швейцарські компанії були одними із найбільших постачальників російської нафти та продуктів її переробки.
Однак минулого літа обидві фірми різко скоротили свою присутність у російському нафтовому секторі, а пізніше продали свої частки у “Восток”, великому видобувному проєкту у Сибіру.
Об’єм продажів “Vitol” минулого року склав 7,4 мільйонів барелів на день, що нижче за показники попереднього року. Причиною змін стала відмова компанії від більше, ніж 90% російського нафтового бізнесу, яким вона займалася раніше.
Як повідомляв Укрінформ, росія за перші два місяці 2023 року збільшила майже на чверть продаж сирої нафти в Китай і обігнала Саудівську Аравію, ставши найбільшим постачальником нафти до КНР.