Федеральний міністр сільського господарства ФРН Джем Оздемір привітав скасування Комісією ЄС заборони на імпорт українського зерна та розкритикував держави, які ввели свої обмеження.

Про це інформує Німецьке радіо, передає Укрінформ.
Політик заявив, що це рішення було правильним. Україні ще потрібна допомога, адже держава залежить від доходів від торгівлі зерном.
Водночас Оздемір розкритикував заяву Польщі, Угорщини та Словаччини про те, що вони будуть дотримуватися обмежень. За його словами, потрібен єдиний підхід Єврокомісії та всіх 27 держав-членів, усе інше грає на руку російському президенту Путіну і ставить під сумнів основні принципи внутрішнього ринку.
Як повідомлялося, після початку Росією повномасштабної війни проти України ЄС скасував мита на український експорт, щоб допомогти країні. Після протестів фермерів із сусідніх з Україною держав Брюссель дозволив кільком східноєвропейським членам запровадити тимчасові обмеження на імпорт. Ембарго закінчилося вчора, але 3 з 5 країн продовжили обмеження.
Фото: DPA