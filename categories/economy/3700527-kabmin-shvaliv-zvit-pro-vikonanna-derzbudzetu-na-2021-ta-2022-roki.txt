Кабінет Міністрів схвалив звіт про виконання Державного бюджету України на 2021 рік та про виконання Державного бюджету України на 2022 рік.

Як передає Укрінформ, про це в Телеграмі повідомив постійний представник Кабміну у Верховній Раді Тарас Мельничук.
"Схвалено звіт про виконання Закону України «Про Державний бюджет України на 2021 рік» за доходами в сумі 1 трлн 296 млрд 896,5 млн гривень, за видатками - 1 трлн 491 млрд 206,4 млн гривень, за обсягом повернення кредитів - 9 млрд 109,6 млн гривень та за обсягом надання кредитів 13 млрд 643,5 млн гривень з дефіцитом у сумі 198 млрд 843,8 млн гривень", - йдеться у повідомленні.
За словами Мельничука, на засіданні уряду було також схвалено звіт про виконання Закону України «Про Державний бюджет України на 2022 рік» за доходами у сумі 1 трлн 787 млрд 711,1 млн гривень, за видатками - 2 трлн 705 млрд 749,6 млн гривень, за обсягом повернення кредитів - 12 млрд 333,7 млн гривень і за обсягом надання кредитів - 9 млрд 163,2 млн гривень та із дефіцитом у сумі 914 млрд 868 млн гривень.
Ці звіти буде подано до Верховної Ради України, Президентові України та до Рахункової палати.
Як повідомляв Укрінформ, у березні Верховна Рада ухвалила закон, який передбачає збільшення видатків державного бюджету на 2023 рік на 537,2 млрд грн; з них 96,5% спрямовуються на сектор національної безпеки і оборони.