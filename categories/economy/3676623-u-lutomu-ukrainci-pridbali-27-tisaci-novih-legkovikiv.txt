Українці у лютому 2023 року придбали понад 2,7 тис. нових легкових автомобілів, що майже вдвічі менше, ніж роком раніше.

Як передає Укрінформ, про це в Телеграмі повідомила Асоціація автовиробників України (Укравтопром).
«Протягом найкоротшого місяця року в Україні було реалізовано трохи більш як 2,7 тис. нових легкових авто. У порівнянні з лютим 2022 р. ринок нових легковиків зменшився майже удвічі, а відносно січневого результату поточного року - на 8%», - йдеться в повідомленні.
Всього з початку 2023 року вітчизняний автопарк поповнили 5,7 тис. нових легкових автомобілів, що на 47% менше, ніж за аналогічний період 2022 року.
За повідомленням Укравтопрому, кращий результат місяця продемонструвала марка Toyota – 351 реєстрація (-50% до показників минулого року).
Другою за кількістю отриманих номерів стали автівки Volkswagen – 255 шт. (-9%).
Натомість BMW додала 65% у лютневих продажах та закінчила місяць на відмітці 221 авто.
Четвертий результат продемонстрували одразу дві марки - Mercedes-Benz (+17%) та Hyundai (-38%), по 211 авто у кожній.
Замикає ТОП-5 лютого Renault – 201 шт. (-69%).
Бестселером місяця на українському ринку нових легковиків залишається кросовер Renault Duster, у заліку якого 174 реєстрації.
Як повідомлялося, у 2022 році в Україні було зареєстровано 37,9 тис. нових легкових авто. Відносно 2021 року ринок нових авто скоротився на 63%, досягнувши найнижчого рівня з початку століття.