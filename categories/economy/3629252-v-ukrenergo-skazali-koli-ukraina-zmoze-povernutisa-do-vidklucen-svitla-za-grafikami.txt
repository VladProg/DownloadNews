Якщо не буде нових обстрілів, Україна може повернутися до планових графіків вимкнення електроенергії вже цього тижня.


Про це заявив голова правління «Укренерго» Володимир Кудрицький, передає Укрінформ.
«Це буде можливим, коли дефіцит потужності в енергосистемі буде знижений до такого рівня, коли можна буде кожні 4 години відключати одну з трьох груп споживачів», — сказав Кудрицький.
Він пояснив, що всі споживачі в кожній області поділені обленерго та військово-цивільними адміністраціями на три черги. І ці три черги поперемінно відключаються від енергопостачання для того, щоб це відбувалось в плановому режимі.
За словами Кудрицького, енергетики зараз «досить близькі» до того, щоб привести дефіцит потужності до таких параметрів, коли Україна знову зможе повернутися до планових графіків.
«Думаю, що нам ще 2-3 дні буде на це потрібно. Якщо не буде нових обстрілів, то думаю, що на цьому тижні ми маємо вийти на планові графіки», — резюмував глава «Укренерго».


Водночас генеральний директор Yasno Сергій Коваленко в ефірі телемарафону заявив, що відключення світла триватимуть в Україні щонайменше до кінця березня.
За його словами, найважча ситуація зі світлом – на Одещині та Київщині.
"Є обмеження щодо генерації у всій країні, тому енергетикам ще потрібен час. Йдеться про дні, а не про години чи тижні. Є багато питань, коли ми взагалі відмовимось від графіків і буде в нас 100% світло. До кінця березня – базовий сценарій, який буде для нас гарний, якщо ми проживемо зиму та початок весни в стабілізаційних графіках", – розповів він.
Як раніше повідомляло Укренерго, від атаки 5 грудня найбільше постраждали Одеська та Київська області. Ремонтні бригади роблять все можливе, щоб подати електропостачання резервними схемами там, де це можливо. Так, на більшій частині Одещини вже відновлене енергоживлення об’єктів критичної інфраструктури: лікарень, котелень, водоканалів.
Як повідомлялося, Сили оборони збили понад 60 ракет, випущених російськими військами по Україні під час чергового масованого обстрілу в понеділок, 5 грудня. Водночас, були влучання в енергоооб’єкти у Київській, Вінницькій та Одеській областях.