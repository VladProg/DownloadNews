Комітет з призначення керівників особливо важливих для економіки підприємств оголосив конкурс на відбір незалежних членів наглядової ради НАК "Нафтогаз України".

Як передає Укрінформ, відповідне оголошення оприлюднено на сайті Міністерства економіки.
На конкурсі має бути обрано чотири незалежних члени наглядової ради. Серед вимог до кандидатів: досвід на посаді невиконавчого директора в міжнародній публічній компанії; досвід на керівних посадах у міжнародних та регіональних нафтогазових компаніях; наявність досвіду та мережі контактів у міжнародній інвестиційній спільноті тощо.
Кандидати також мають володіти англійською мовою, володіння українською є бажаним. Вони також не мають фігурувати у санкційних списках, схвалених Кабміном, та не бути представниками підсанкційних компаній протягом попередніх шести років.
Крім того вимагається, щоб кандидат не входив протягом попередніх п’яти років до складу органів управління НАК "Нафтогаз України" та/або афілійованих з ним юридичних осіб, не був незалежним аудитором чи працівником "Нафтогазу" та/чи пов'язаних компаній протягом останніх 3 років, не був сукупно більш як 12 років членом наглядової ради компанії.
Документи на участь у конкурсі приймаються до 18:00 (за київським часом) 26 грудня 2022 року українською та англійською мовами.
Як повідомлялося, у листопаді Прем'єр-міністр Денис Шмигаль анонсував новий конкурсний відбір членів наглядової ради НАК "Нафтогаз України".
Із вересня 2021 року у "Нафтогазі" відсутня наглядова рада. Її функції тимчасово виконує акціонер компанії - Кабінет Міністрів України. Попередній конкурс на відбір членів наглядової ради “Нафтогазу” був оголошений у жовтні 2021 року. Станом на лютий 2022 року Комітет з призначення керівників особливо важливих для економіки підприємств проводив співбесіди із потенційними кандидатами.