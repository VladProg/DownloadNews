Міністр національної оборони Туреччини Хулусі Акар позитивно оцінив зустріч щодо продовження дії «зернової угоди», яка відбулась у Стамбулі, і відзначив просування до досягнення домовленості у цьому питанні.

Про це повідомляє Hürriyet, передає кореспондент Укрінформу.
«Розв'язання питання щодо продовження «зернової угоди» просувається в бік домовленості. Досягнуто рамкової домовленості щодо безпечного повернення шести наших комерційних суден, які перебувають в українських портах, до нашої країни», - сказав Акар.
Міністр нагадав, що завдяки Чорноморській зерновій ініціативі понад 30 мільйонів тонн зерна було відправлено до країн, які потребують допомоги.
«Запобігти голоду означає зберегти стабільність», - наголосив він.
Як повідомлялося, у Стамбулі 11 травня завершилися дводенні переговори щодо Чорноморської зернової ініціативи на рівні заступників міністрів оборони. Зокрема, було домовлено про продовження переговорів у цьому ж форматі найближчим часом, а також про повернення суден та екіпажів, які вимушено залишилися в українських портах.