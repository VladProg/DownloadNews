Верховна Рада ухвалила два закони, які тимчасово звільняють від ПДВ та мита операції із ввезення товарів для більш оперативного задоволення потреб оборонних структур, а також ефективної та своєчасної відсічі агресору.

Відповідні законопроєкти №9061 та №9062 підтримали в цілому 317 та 316 народних депутатів, передає Укрінформ із посиланням на Телеграм-канал парламентарія Ярослава Железняка.
Документами звільняються від оподаткування ввізним митом товари та податком на додану вартість - операції із ввезення товарів, поміщених у митний режим переробки за межами митної території України, та/або продуктів їх переробки, які повертаються на митну територію України у митному режимі імпорту після ремонту та/або обслуговування, якщо такі товари належать Міністерству оборони, ЗСУ, а також іншим військовим формуванням.
Закони дозволять підвищити ефективність реалізації зовнішньоекономічних проєктів з забезпечення критичних потреб Сил оборони в озброєнні, військовій техніці та боєприпасах.
Як повідомлялось, у березні 2023 року Кабінет Міністрів ухвалив постанову, якою спростив на час воєнного стану процедуру ввезення в Україну комплектуючих для безпілотників.