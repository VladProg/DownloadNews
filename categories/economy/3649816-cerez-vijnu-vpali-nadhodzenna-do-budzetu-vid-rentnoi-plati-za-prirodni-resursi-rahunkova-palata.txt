Через війну за перше півріччя державний та місцеві бюджети втратили понад 3 млрд грн рентної плати за використання природніх ресурсів.

Як передає Укрінформ, про це повідомляє пресслужба Рахункової палати.
"Через повномасштабну війну росії проти України державний та місцеві бюджети лише за перше півріччя 2022 року втратили понад 3 млрд грн ренти", - йдеться в повідомленні.
Зазначається, що у першому півріччі 2022 року зменшилися надходження ренти за транзитне транспортування трубопроводами аміаку територією України в 2,4 раза, за лісокористування – 1,4 раза.
У Рахунковій палаті нагадують, що зміни до законодавства, які набрали чинності протягом 2020 – І півріччя 2022 року, сприяли збільшенню надходжень рентної плати до державного та місцевих бюджетів. Впродовж 2020 року – І півріччя 2022 року до держбюджету надійшло майже 178 млрд грн ренти. Її частка у податкових надходженнях збільшилася з 6% до майже 11%. Ще понад 18 млрд грн ренти надійшло до місцевих бюджетів, і її частка у податкових надходженнях збільшилася з 1,6% до майже 3%.
За цей час найбільше ренти надійшло до зведеного бюджету за користування надрами – 91,5% (179 млрд грн). Це зумовлене збільшенням у 2021 році більше ніж утричі ціни на природній газ для населення, виробників теплової енергії та імпортованого палива. Крім того, в першому півріччі минулого року підвищили в 2,8 раза ціну на залізну руду. Надходження ренти також збільшилося внаслідок законодавчих змін щодо встановлення розміру плати за видобування бурштину, збільшення ставки за користування окремими корисними копалинами та надрами в цілях, не пов’язаних із видобуванням корисних копалин.
Водночас, зміни до Податкового кодексу, які повинні були оптимізувати податкове навантаження на газовидобувні підприємства в умовах війни, призвели до недонадходження 0,8 млрд грн лише по Дніпропетровській області за травень-липень 2022 року.
Протягом 2020 року – І півріччя 2022 року до держбюджету надійшло майже 6 млрд грн ренти за користування радіочастотним ресурсом (РЧР). При цьому є ризик зменшення надходжень, оскільки через війну у 8,5 рази у порівнянні з двома попередніми роками, зменшилася кількість виданих ліцензій на користування РЧР, і у 3,5 рази – ліцензій на мовлення та провайдерів програмної послуги.
Як повідомляв Укрінформ, до загального фонду державного бюджету в 2022 році надійшло 1,491 трлн грн.