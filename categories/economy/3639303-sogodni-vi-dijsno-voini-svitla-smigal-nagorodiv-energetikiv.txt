Прем'єр-міністр України Денис Шмигаль переконаний в тому, що про роботу українських енергетиків в умовах розв'язаної росією війни обов'язково напишуть в книгах історії.

Як передає Укрінформ із посиланням на Урядовий портал, про це він заявив під час візиту на об’єкти енергетичної інфраструктури в Києві та Київській області.
«Для мене велика честь вітати вас із професійним святом енергетика. Минуть роки, і про сьогоднішні дні та історію боротьби України за свою свободу буде написана не одна книга. І там обов’язково буде глава, яка назавжди закарбує подвиг українських енергетиків. Сьогодні ви дійсно воїни світла, а світло — це надія. І щоразу, коли десь у квартирі знову загоряється лампочка, то з’являється надія і радість. Ви повертаєте частинку звичного життя в оселі українців. Ми всі вам вдячні за це», — сказав Шмигаль.






Прем’єр-міністр України нагородив працівників енергетичного сектору з нагоди професійного свята / Фото: КМУ































Прем’єр-міністр зауважив, що воєнний час не дозволяє озвучувати всі деталі неймовірної роботи, яку виконують енергетики, але всі знають, що на їхніх плечах тримається енергосистема України.
«Пам’ятаємо, що ніч найтемніша перед світанком. Ми вистоїмо. Завдяки вашій роботі. Завдяки вашому професіоналізму. Завдяки вашому героїзму. Ми здолаємо нашого ворога. Україна переможе та розквітне. Дякую кожному з вас за вашу роботу і внесок в цю перемогу», - наголосив він.
Глава уряду ознайомився з перебігом відновлення об’єктів ПрАТ «Укргідроенерго», НЕК «Укренерго», ДП НАЕК «Енергоатом» та нагородив енергетиків почесними грамотами Кабінету Міністрів України.
Під час візиту на об’єкт «Укргідроенерго» Прем’єр-міністр відзначив роль гідроенергетики в забезпеченні стабільності енергосистеми, і що уряд робить усе можливе, щоб забезпечити необхідне обладнання для відновлення.
На об’єкті «Укренерго» Шмигаль оглянув руйнування внаслідок російських обстрілів та процес відновлення, а також обговорив із працівниками захист енергосистеми.
У ході візиту на об’єкт «Енергоатому» глава уряду заслухав інформацію від працівників однієї з атомних електростанцій, які під час онлайн-включення доповіли про стан справ в атомній енергетиці.
Прем’єр-міністр разом із присутніми також хвилиною мовчання вшанував пам’ять енергетиків, які загинули, виконуючи професійні обов’язки.
Як повідомляв Укрінформ, 22 грудня відзначається День енергетика – професійне свято працівників енергетики та електротехнічної промисловості України.