В АТ «Укрзалізниця» заявили, що співробітники Національного антикорупційного бюро України проводять обшуки, пов’язані із закупівлями, і запевнили, що готові сприяти слідчим діям.

Як передає Укрінформ, про це повідомляється на сайті Укрзалізниці.
Зазначається, що правоохоронцям надано доступ до домашніх та робочих приміщень працівників товариства, які передбачені ухвалою суду в рамках розслідування, пов'язаного з діяльністю філії «Центр забезпечення виробництва» АТ «Укрзалізниця».
«Вкотре наголошую, що серед моїх першочергових завдань на позиції керівника Укрзалізниці — подолання корупційних схем. Сьогодні особисто надав усі роз'яснення НАБУ щодо можливих зловживань у закупівлях. Хоча перевірки закупівель проводяться за той період, коли вони не входили до зони моєї відповідальності. Ми відкриті до будь-яких перевірок, готові сприяти слідчим діям та підтримувати прозоре і неупереджене розслідування всіх можливих зловживань у компанії», — заявив голова правління АТ «Укрзалізниця» Євген Лященко.
У компанії заявили, що після призначення Лященка на посаду голови правління Укрзалізниці, товариство посилило співпрацю з правоохоронними органами. Зокрема, наразі компанія тісно співпрацює з НАБУ, СБУ, Національною поліцією, прокуратурою та САП. Вже прийнято низку кадрових та адміністративних рішень, про які буде повідомлено згодом.
Крім того, Укрзалізниця розпочала активно проводити низку власних службових розслідувань. Так, до правоохоронних органів у 2023 році передано близько 20 справ.
Як повідомляв Укрінформ, НАБУ і САП викрили схему отримання неправомірної вигоди громадянином, який був посадовцем «Укрзалізниці», за сприяння в укладенні договорів з «потрібними постачальниками» для потреб залізниці. Зазначається, що за свої «послуги» він отримав новий автомобіль Toyota Camry, придбаний в автосалоні за 1,55 млн грн. 22 травня 2023 року НАБУ і САП затримали двох учасників групи, яка надавала неправомірну вигоду посадовцю. Наступного дня затримано заступника директора філії «ЦЗВ» АТ «Укрзалізниця».