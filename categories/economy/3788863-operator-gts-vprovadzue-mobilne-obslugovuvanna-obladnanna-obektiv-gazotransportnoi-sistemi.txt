ТОВ "Оператор ГТС України" сформував 21 мобільну бригаду для обслуговування об'єктів газотранспортної системи.

Як передає Укрінформ, про це повідомляє пресслужба компанії.
"В умовах воєнного часу Оператор газотранспортної системи України (ОГТСУ) продовжує працювати над підвищенням надійності та ефективності роботи ГТС. Одним із пріоритетних напрямків цієї роботи є впровадження мобільного технічного обслуговування (ТОРО) обладнання об’єктів газотранспортної системи", - йдеться у повідомленні.
Спочатку ОГТСУ запустив пілотний проєкт на декількох лінійно-виробничих управліннях магістральних газопроводів. З урахуванням успішного досвіду роботи пілотних мобільних бригад, компанія затвердила план розгортання мобільного ТОРО та вже допустила до самостійної роботи 21 бригаду.
Зазначається, що перебудова внутрішніх процесів відповідно до концепції мобільного ТОРО дозволяє ОГТСУ швидко реагувати на надзвичайні ситуації, зменшує залежність від зв’язку з операторами системи газорозподілу, оптимізує ресурси та покращує якість обслуговування обладнання ГТС.
Крім того, ОГТСУ з допомогою партнерів розробить мобільний додаток для бригад, в якому можна буде створювати сповіщення про дефект і завантажувати фото- та відеопідтвердження дефектів; фіксувати результати виконання робіт; автоматично отримувати завдання. У додатку також будуть міститися оптимальні маршрути доїзду до закріплених об’єктів, закріплених за бригадами.
Як повідомлялося, ТОВ "Оператор ГТС України" закінчило підготовчі роботи до опалювального сезону, очистивши 858,3 км внутрішньотрубної порожнини трубопроводів та відремонтувавши 188 газорозподільних станцій.