Румунія підтримує експорт українського зерна та має намір збільшити обсяги його транзиту через свою територію упродовж наступного місяця.

Про це заявив прем'єр-міністр Румунії Марчел Чолаку в інтерв'ю австрійському часопису Der Standard, передає Укрінформ.
"Ми повинні підтримати Україну в експорті її зерна. Протягом наступного місяця ми спробуємо збільшити кількість зерна, що транспортується через Румунію, з двох до чотирьох мільйонів тонн", - вказав Чолаку.
Він зазначив, що Румунія інвестувала значні кошти в порти на Дунаї та в Констанці, і атаки російських безпілотників на порти поблизу Румунії загрожують цим інвестиціям.
Більш того, Чолаку закликав інші європейські країни підтримати Україну та ввести більш суворі обмеження на товари з Росії. Зокрема, він запропонував повністю відмовитися від російського газу.
"Так, повністю заборонити! Тому що є дуже велика різниця між тим, що ми втрачаємо, а саме трохи комфорту, і тим, що відбувається в Україні. Ви також повинні мати на увазі, що насправді станеться, якщо Російська Федерація переможе. Чи не створимо ми можливість для розмноження таких людей, як Путін, в інших державах Європи?", - сказав він.
Він же висловив впевненість, що ЄС зможе повністю відмовитися від російського палива найближчим часом.
Як раніше повідомляло агентство, Польща, Угорщина та Словаччина вирішили й далі блокувати імпорт української агропродукції.