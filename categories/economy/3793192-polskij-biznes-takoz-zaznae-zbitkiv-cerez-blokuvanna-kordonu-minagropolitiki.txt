Польське бізнес-середовище також зазнає збитків унаслідок ситуації на українсько-польському кордоні, більшість польських перевізників протесту не підтримують.

Про це сказав у інтерв'ю Українському радіо заступник міністра аграрної політики та продовольства України Маркіян Дмитрасевич, передає Укрінформ.
"За інформацією від польського бізнес-середовища, вони також мають збитки від ситуації, яка створена на українсько-польському кордоні. І, як ми знаємо, більшість перевізників цього протесту, по суті, не підтримують", - зазначив заступник міністра.
Також, за його словами, на сьогодні Україна не може імпортувати зерно у Польщу, воно йде транзитом. "Тому певною мірою викликає здивування підключення до цих протестів аграріїв, оскільки якихось об'єктивних причин ми для цього не бачимо", - зауважив посадовець.
Коментуючи лист від міністра інфраструктури Польщі Анджея Адамчика із закликом виконати вимоги польських протестувальників, Дмитрасевич уточнив, що йдеться про пропуск порожніх вантажних транспортних засобів з України до Польщі. "Я думаю, що тут є поле для розумного компромісу з обох сторін. В тому числі, щоб задовольнити якимось чином протестувальників і вичерпати нарешті цю ситуацію", - сказав він.
За його словами, стосовно вимоги випуску порожніх транспортних засобів український уряд "уже заявив, що готовий на організацію роботи таким чином, щоб це полегшило життя не тільки польським перевізникам, а й українським, щоб вони могли з порожніми транспортними засобами залишати територію України і далі обслуговувати свої замовлення".
При цьому посадовець зауважив, що проблема дозволів досить давня, і на початку повномасштабного вторгнення Росії були підписані відповідні угоди між Україною і Європейським Союзом. "І саме тому всі переговори на найвищому рівні ведуться не лише з польською стороною, а й з Єврокомісією. Треба розуміти, що питання "транспортного безвізу" для України зараз життєво важливе. І тому, наприклад, мене радує, що в листі пана Адамчика це питання не згадується", - сказав Дмитрасевич.
Водночас він наголосив, що проблема на кордоні ще більше загострюється у зв'язку із погіршенням погодних умов. "Тому тут нам треба все-таки дати простір для наших переговірників і те, про що Президент Зеленський говорив, – дати час для вирішення цієї ситуації. Оскільки переговори ведуться щодня. Вони проходять сьогодні й проходитимуть завтра. По суті, щогодини шукаються точки дотику", - заявив він.
Щодо того, коли може вирішитися ситуація, Дмитрасевич зауважив: "Дамо переговірникам найближчі декілька тижнів для позитивного результату".
За словами заступника міністра, залежно від пункту пропуску на кордоні застрягло від 500 до 2000 вантажівок.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Страйк призвів до повної зупинки руху на трьох прикордонних пунктах пропуску між Польщею і Україною: «Дорогуськ - Ягодин», «Корчова - Краківець», «Гребенне - Рава-Руська». На кордоні утворилися черги з українських вантажівок по кількадесят кілометрів, час очікування сягає до 10-ти днів.
23 листопада польські аграрії долучилися до протесту місцевих перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.