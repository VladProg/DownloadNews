Австрія підтримує роботу Міжнародного агентства з атомної енергії (МАГАТЕ) з ядерної безпеки в Україні 1 мільйоном євро.

Як передає Укрінформ, про це повідомляється на сайті австрійського МЗС.
"Як країна місцезнаходження МАГАТЕ, Австрія підтримає важливу роботу в Україні внеском у розмірі 1 млн євро, половину з яких профінансує міністерство закордонних справ, а половину - міністерство захисту клімату", - йдеться у повідомленні.
Австрійський внесок, зокрема, підтримує розгортання та роботу команди МАГАТЕ, яка базується на ротаційній основі на Запорізькій АЕС.
У МЗС Австрії висловили серйозне занепокоєння ситуацією з безпекою на окупованій ЗАЕС, заявивши, що "безрозсудні дії Росії поблизу електростанції, які суперечать міжнародному праву, ставлять під загрозу ядерну безпеку і, таким чином, становлять реальну загрозу для Європи".
"Російська рулетка з безпекою українських атомних електростанцій повинна нарешті закінчитися. Австрія завжди очолювала міжнародні зусилля з ядерної безпеки. Незалежна і неупереджена робота МАГАТЕ на місцях і його присутність на атомних електростанціях є одночасно системою раннього попередження і страхуванням життя. Атака на Каховську дамбу та можливий вплив на постачання води для охолодження на Запорізьку АЕС переконливо доводять важливість цієї місії", - заявив глава МЗС Австрії Александер Шалленберг.
У відомстві також зазначили, що Австрія підтримує сформульовані гендиректором МАГАТЕ принципи щодо ядерної безпеки на українських АЕС, включаючи заборону нападів або зберігання зброї, а також захист зовнішнього енергопостачання.
Австрійський внесок, зокрема, підтримує розгортання та роботу команди МАГАТЕ, яка базується на ротаційній основі на МАГАТЕ.
Як повідомляв Укрінформ, Велика Британія надасть додатково 750 тисяч фунтів стерлінгів Міжнародному агентству з атомної енергії (МАГАТЕ) для роботи з ядерної безпеки в Україні.