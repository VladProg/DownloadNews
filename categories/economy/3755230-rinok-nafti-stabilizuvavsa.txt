Нафтовий ринок стабільний у четвер, 31 серпня, після підвищення напередодні на даних про різке скорочення запасів нафти в США.

Як передає Укрінформ, про це повідомляє enkorr.
Жовтневі ф'ючерси на Brent подорожчали на лондонській біржі ICE Futures на $0,04 (0,05%), до $85,9 за барель. У середу Brent здорожчала на $0,37 (0,4%) до $85,86 за барель.
Жовтневі ф'ючерси на WTI піднялися в ціні на електронних торгах Нью-Йоркської товарної біржі Nymex на $0,04 (0,05%), до $81,67 за барель. За попередню сесію контракт здорожчав на $0,47 (0,6%), до $81,63 за барель.
Комерційні запаси нафти у США минулого тижня скоротилися на 10,58 млн барелів – до 422,94 млн барелів, повідомило Міненерго країни. Запаси на терміналі в Кушингу, де зберігається нафта, що торгується на Nymex, зменшилися на 1,5 млн барелів.
Національна метеорологічна служба США 30 серпня заявила про «катастрофічні шторми й руйнівні вітри» у районі урагану «Ідалія».
За даними Управління енергетичної інформації (EIA) Міненерго США, на Мексиканську затоку припадає близько 15% всього видобутку нафти в США й близько 5% видобутку газу. Chevron Corp. раніше цього тижня оголосила про евакуацію персоналу з трьох добувних платформ у Мексиканській затоці.
«Хоча ми спостерігали евакуацію персоналу з деяких платформ як запобіжні заходи, напрям урагану дозволяє припустити, що відчутних наслідків для нафтопереробних потужностей і видобутку не буде», – сказав MarketWatch аналітик The Price Futures Group Філ Флінн.
Трейдери також стежать за ситуацією в Габоні, де було скоєно військовий переворот. Повідомлень про перебої у видобутку нафти чи експорті з Габону, який є членом ОПЕК, не надходило. Раніше група військових у країні оголосила про скидання президента Алі Бонго Ондімби, який перебуває при владі 14 років, а в суботу його було переобрано на третій термін.
Оскільки видобуток нафти в Габоні невисокий, вплив ситуації, що склалася, на світовий ринок якщо і є, то невеликий, говорить керуючий партнер Energy Outlook Advisors Анас Альхаджі.