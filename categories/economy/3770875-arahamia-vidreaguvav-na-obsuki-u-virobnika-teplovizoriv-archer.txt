Голова парламентської фракції «Слуга народу» Давид Арахамія висловив занепокоєння щодо обшуків, проведених Національним антикорупційним бюро України у виробника тепловізійної техніки Archer, й ініціював закрите заслуховування на комітеті питання про захист подібних компаній.

Про це Арахамія написав у Телеграмі, передає Укрінформ.
«Дуже занепокоєний ситуацією з обшуками НАБУ у відомих виробників тепловізійної техніки Archer, яку всі знають ще з 2014 року», – зазначив він.
За словами Арахамії, «таких компаній в країні дуже мало, і вони роблять вкрай важливу роботу – ми маємо їх захищати за будь-яких обставин».
«Ініціюю закрите заслуховування цього питання на комітеті», – додав голова фракції.
Як повідомлялося, компанія Archer – єдиний в Україні виробник охолоджених тепловізійних прицілів.
5 жовтня НАБУ провело в офісах Archer обшуки. Робота компанії призупинена. Послуги з ремонту, обслуговування та «прошивки» приладів Archer тимчасово не надаються.