Після введення граничної ціни на російську нафту проходу через протоки Босфор і Дарданелли очікують майже 20 нафтових танкерів - Туреччина вимагає надання гарантійних листів від страхових компаній.

Про це повідомляє Укрінформ із посиланням на Bloomberg.
“Судна з російською та казахською нафтою, які не мають страхових листів (підтвердження чинності гарантій від страхових компаній - ред.) та хочуть пройти через протоки, утримуються. З цієї причини видно, що на півночі Босфору скупчилися кораблі з російською та казахською нафтою”, - повідомляє видання з посиланням на документи, які є в його розпорядженні.
Зазначається, що після рішення про граничну ціну на нафту, яке набуло чинності в п’ятницю, Туреччина ввела вимогу про те, що судна, що перевозять нафту в турецьких водах, повинні надати в якості гарантії «страхового листа» від страхових компаній із підтвердженням страхових виплат.
Видання вказує, що міжнародна група London P&I Club, яка охоплює 95% світового танкерного флоту, та страхує судна від ризиків, заявила, що листи, які запитує Туреччина, на даний момент не можуть бути надані.
За даними видання Financial Times, щонайменше 19 нафтових танкерів очікують на прохід біля проток Босфор і Дарданелли.
Як повідомляв Укрінформ, у понеділок, 5 грудня, набули чинності нафтові санкції ЄС проти росії. Гранична ціна на нафту й нафтопродукти, що походять з росії або експортуються з неї, встановлена на рівні 60 доларів США за барель. Вона буде переглядатися кожні два місяці задля реагування на розвиток ситуації на ринку і встановлюватиметься на рівні на 5% нижчому середньоринкової ціни на російську нафту і нафтопродукти, розрахованої на основі даних Міжнародного енергетичного агентства.
Фото: Haberler