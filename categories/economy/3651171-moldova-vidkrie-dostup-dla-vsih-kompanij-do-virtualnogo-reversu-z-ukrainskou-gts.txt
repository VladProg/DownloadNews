Уряд Молдови схвалив рішення про необхідні зміни до законодавства, що відкривають можливості усім компаніям користуватися послугою backhaul (віртуальний реверс) у точці з’єднання з Україною.



Як передає Укрінформ, про це повідомляє ТОВ «Оператор ГТС України» у Фейсбуці.
«Нарешті і для українських замовників послуг відкривається можливість транспортування Трансбалканським коридором газу неросійського походження – з LNG-терміналів у Греції та Туреччині або газу азербайджанського видобутку», – йдеться у повідомленні.

Ілюстрація: Оператор ГТС України
Зазначається, що раніше цей механізм використовувався переважно замовниками із самої Молдови.
В ОГТСУ підкреслили, що для наших міжнародних партнерів цей крок відкриває можливість зберігати газ, доставлений в LNG-термінали у Греції чи Туреччині, в українських підземних сховищах.
Як повідомлялося, молдовський оператор газотранспортної системи з 28 вересня 2022 року підтвердив номінації на здійснення транспортування газу у вигляді віртуального реверсу (backhaul) по точці з’єднання "Гребеники".
Потенційна потужність Трансбалканського коридору складає до 20 млрд куб. м на рік.
Фото: Нафтогаз