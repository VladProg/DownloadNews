Француз Бернар Арно, який має контрольний пакет у французькій компанії LVMH, найбагатша людина у світі, втратив 11,2 мільярда американських доларів за один день через побоювання, що послаблення економіки США призведе до зниження попиту на предмети розкоші.

Як передає Укрінформ, про це повідомляє Bloomberg.
У вівторок акції LVMH впали на 5% у Парижі — найбільше за більш ніж рік — на тлі ширшого падіння, в результаті якого європейський сектор розкоші загалом втратив близько 30 мільярдів доларів.
Згідно з Bloomberg Billionaires Index, навіть попри падіння статків, капітал французького мільярдера все ще становить 191,6 мільярда доларів США. Цього року його статки збільшилися на 29,5 мільярда доларів.
Зазначається, що різниця між статками Арно та Ілона Маска з Tesla, другої найбагатшої людини у світі, скоротився лише до 11,4 мільярда доларів.
Як повідомляв Укрінформ, першу позицію в рейтингу найбагатших людей за версією журналу Forbes посів керівник та найбільший акціонер групи компаній Louis Vuitton, що випускає предмети розкоші, Бернар Арно, змістивши на другу сходинку засновника компанії SpaceX Ілона Маска.
Фото: EPA