Із моменту старту програми «Доступні кредити 5-7-9%» уповноважені банки видали 51 тис. кредитів на загальну суму 157,97 млрд грн, з них за минулий тиждень (з 28 листопада по 4 грудня) – на близько 1,56 млрд грн.

Як передає Укрінформ, про це повідомляє пресслужба Міністерства фінансів.
«З моменту старту програми «Доступні кредити 5-7-9%» суб’єкти підприємництва отримали від уповноважених банків 51 158 кредитів на загальну суму 157,97 млрд грн, з яких 32 924 – від банків державного сектору економіки на загальну суму 63,37 млрд грн»,- йдеться в повідомленні.

Зазначається, що загалом за час дії воєнного стану в Україні у межах програми укладено 16 336 кредитних договорів на загальну суму 68,35 млрд грн (у тому числі банками державного сектору – 12 448 кредитних договорів на суму 36,72 млрд грн).
Із них: 31,73 млрд грн – на антивоєнні цілі, у тому числі для енергозабезпечення бізнесу; 0,80 млрд грн – на інвестиційні цілі; 5,72 млрд грн – як антикризові кредити; 4,32 млрд грн – як рефінансування попередньо отриманих кредитів; 25,75 млрд грн – кредити для сільськогосподарських товаровиробників.

Як повідомлялося, програму «Доступні кредити 5-7-9%», яка стартувала в Україні 1 лютого 2020 року, реалізує Фонд розвитку підприємництва (ФРП). На сьогодні ФРП уклав угоди про співробітництво з 45 банками.
Наразі в межах програми банки активно кредитують інвестиції для енергозабезпечення малого бізнесу альтернативними джерелами енергії в рамках компоненту з підтримки підприємців в період дії воєнного стану.
Таке кредитування здійснюється під процентну ставку 0% річних та сприяє безперебійності ведення бізнесу в умовах порушеної енергетичної структури, що сприятиме збереженню робочих місць на малих та середніх підприємствах України.