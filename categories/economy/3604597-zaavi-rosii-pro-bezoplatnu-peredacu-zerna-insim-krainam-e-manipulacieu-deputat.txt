Слова росіян щодо готовності протягом найближчих чотирьох місяців «безоплатно» поставити іноземними країнам до 500 тисяч тонн зернових – це чергові маніпуляції.

Таку думку висловив член Комітету Верховної Ради з питань аграрної та земельної політики Дмитро Соломчук, передає Укрінформ з посиланням на сайт парламенту.
«Пропозиція голови Мінсільгоспу рф «подарувати» найбіднішим державам 500 тисяч тонн зерна – це чергові маніпуляції, бо така кількість збіжжя на світовому ринку – це ні про що. Також важливо розуміти, що ці 500 тисяч тонн збіжжя – це вкрадена в українських аграріїв сільгосппродукція. Реалізувати її не можуть, тому хочуть подарувати, й так показати себе «благодійниками»», - переконаний народний депутат.
За його словами, насправді росії потрібні катаклізми в Африці та Азії, щоб була велика кількість біженців до Туреччини й до країн Європи.
«Вони хочуть цього досягти, але в них нічого не вийде. Ми ще не чули позицію ООН і Туреччини з приводу заяв рф. Зараз усі включаться по-максимуму, щоб коридор усе-таки залишився», - резюмував Соломчук.
Як повідомлялось, 29 жовтня рф заявила про вихід із «зернової ініціативи», обґрунтувавши своє рішення атакою на кораблі чорноморського флоту у Севастопольській бухті, звинувативши в цьому Україну та Велику Британію.
22 липня у Стамбулі підписано Ініціативу про безпечне транспортування зерна та інших продуктів з портів «Одеса», «Чорноморськ» та «Південний».