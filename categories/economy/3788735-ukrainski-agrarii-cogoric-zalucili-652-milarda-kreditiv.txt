Від початку 2023 року станом на 15 листопада 12,3 тис. українських агропідприємств одержали 65,2 млрд грн банківських кредитів на розвиток господарств.

Як передає Укрінформ, про це повідомляє пресслужба Міністерства аграрної політики та продовольства.
Зазначається, що найбільший обсяг кредитів за різними програмами отримали аграрії: Київської області - 10,4 млрд грн (902 підприємства отримало кошти), Вінницької області – 5,9 млрд грн (1417 підприємств) та Дніпропетровської області - 5,8 млрд грн (792 підприємства).
На Черкащині 476 підприємств отримали 5,2 млрд грн. У Кіровоградській області 1659 підприємств отримали кредитів на 4,8 млрд грн. На Одещині 1075 господарств отримали 4,3 млрд грн.
Станом на 15 листопада 9,6 тис. підприємств отримали понад 37,5 млрд грн за державною програмою «Доступні кредити 5-7-9%».
За цією програмою найбільше кредитів (4 млрд грн) отримали сільгосптоваробники Кіровоградської області (1316 господарств). Для 1068 господарств Вінницької області вже виділено 3,8 млрд грн. На Одещині 3,6 млрд грн отримали 864 господарства. У Київській області 727 агропідприємств отримали 3,5 млрд грн.
Як повідомляв Укрінформ, програма "Доступні кредити 5-7-9%" спрощує доступ мікро- та малого бізнесу до банківського кредитування. Аграрії можуть отримати кредит у розмірі до 90 млн грн. Кредитування надається під 5-9% річних, залежно від категорії кредиту та суб’єкта підприємництва.
Кабінет Міністрів 15 вересня 2023 року вніс зміни до програми "Доступні кредити 5-7-9%", зокрема встановив ставку 13% річних на фінансування оборотних коштів (крім підприємств, що працюють на територіях зони високого воєнного ризику). Крім цього, було збільшено ліміт програми до 150 млн грн для бізнесу на територіях зони високого воєнного ризику (деокупованих територіях), для переробних підприємств та підприємств, які здійснюють діяльність за напрямком енергомодернізації.