Чинний польський уряд захищатиме місцевих фермерів від “українських агроолігархів”.

Про це під час виступу у місті Катовіце сказав глава польського уряду Матеуш Моравецький, передає Укрінформ.
Як зазначив польський прем’єр, оскільки Єврокомісія не продовжила ембарго на українське збіжжя після 15 вересня, уряд Польщі запровадив його в односторонньому порядку.
“Тому що, коли мова йде про інтереси польського фермера, ми не запитуватимемо думку нікого в Берліні чи Брюсселі. Ми діємо на благо польського сільського господарства. Ми захищатимемо польське сільське господарство від українських агроолігархів”,- заявив Моравецький.
Глава польського уряду зазначив, що Президент України Володимир Зеленський під час нещодавнього виступу на Генасамблеї ООН сказав “дуже недоречні слова”.
“Я розумію, що він (Зеленський – ред.) зараз думає, що матиме тісний союз із Німеччиною. Застерігаю, німці завжди прагнутимуть порозумітися з росіянами над головами центральноєвропейських країн. Це Польща прийняла кілька мільйонів українців, це поляки прийняли українців під своїми дахами, це ми найбільше допомогли в той час, коли німці хотіли відправити 5 тисяч шоломів до оточеного Києва. І про це варто не забувати”, - наголосив Моравецький.
Під час виступу на 78-й Генасамблеї ООН Зеленський у контексті проблем з експортом збіжжя до кількох країн ЄС заявив, що деякі друзі у Європі “роблять із зерна трилер”, допомагаючи цим “підготувати сцену для московського актора”.
Президент Польщі Анджей Дуда згодом заявив, що слова Президента України були “несправедливими”. Водночас він висловив готовність зустрітися з главою Української держави “як тільки буде можливість”.
Як повідомлялося, у відносинах між Україною і Польщею триває так звана зернова криза. З 16 вересня Польща в односторонньому порядку, всупереч позиції Єврокомісії, безстроково заблокувала імпорт українського збіжжя (пшениця, кукурудза, соняшник, ріпак) на внутрішній ринок, зберігаючи при цьому транзит цих культур через територію країни.
У відповідь Україна подала на Польщу, а також Угорщину, яка вчинила схожим чином, скаргу до СОТ.