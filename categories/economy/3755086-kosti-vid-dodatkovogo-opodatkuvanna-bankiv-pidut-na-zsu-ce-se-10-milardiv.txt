Комітет Верховної Ради з питань фінансів, податкової та митної політики готує законопроєкт про додаткове оподаткування банків, кошти від якого підуть на армію.

Про це повідомив у коментарі Українському Радіо голова комітету Данило Гетманцев, передає Укрінформ.
За словами парламентарія, протягом останніх трьох років українські банки збільшують прибутки на отриманні відсотків та державних цінних паперів.

"Передусім це депозитні сертифікати Національного банку – це такі цінні папери, які НБУ розміщує в комерційних банках, тобто продає їм, і комерційні банки за них отримують відсотки. Ці цінні папери абсолютно безризикові – вони високоліквідні й за них сплачується непоганий відсоток. Наприклад, якщо говорити про овернайти, то це 20%, якщо тримісячні – то це приблизно облікова ставка Нацбанку, тобто 22-25%", – зазначає Гетманцев.
Він пояснив, що йдеться про необхідність для НБУ вилучати грошову масу з обігу й таким чином впливати на інфляційні процеси. Така регуляторна дія НБУ призводить до того, що комерційні банки отримують надприбуток. Наприклад, у першому півріччі цей "чистий" відсотковий прибуток становив 93 млрд гривень.
"У цьому зв’язку виникла ідея, що треба на такий економічно немотивований прибуток запровадити додатковий податок. Цей податок введений в інших країнах світу, наприклад в Італії, Чехії, Литві, проте ми пішли за спрощеною схемою Іспанії, яка практично буква в букву запровадила податок для банківських установ на їхні надприбутки", – заявив Гетманцев.
За його словами, цей податок є тимчасовим і запроваджуватиметься на три роки, а гроші з нього підуть на армію.
"Ми розрахували, що близько 10 млрд гривень отримає наступного року армія від цього податку", – сказав він.
Як повідомляв Укрінформ, у Мукачеві ПДФО від зарплат військових з частин у місті перераховують на підтримку армії.