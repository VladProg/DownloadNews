Агровиробники на деокупованих територіях та у зоні, наближеній до бойових дій, можуть отримати до 150 млн грн позики на оплату послуг сертифікованих операторів протимінної діяльності для розмінування земель сільськогосподарського призначення.

Як передає Укрінформ, про це повідомляє пресслужба банку.
"Завдяки новому продукту Ощадбанку «Посівна без мін» агровиробники на деокупованих територіях та навіть у зоні, наближеній до бойових дій, можуть отримати до 150 млн грн позики на оплату послуг сертифікованих операторів протимінної діяльності для розмінування земель сільськогосподарського призначення", - йдеться в повідомленні.
Ставка за кредитом становить до 3% річних у гривні на строк до 3 років із пільговим періодом до 12 місяців, коли можна не сплачувати суму основного боргу. Можливе фінансування без застави, проте порука власника є обов’язковою.
«Розмінування території вартує дуже дорого, проте це життєво необхідно для аграріїв, адже на замінованому полі нічого не посієш. Тож важливо якнайшвидше повернути землю на деокупованих землях до використання сільськогосподарськими підприємствами. Саме задля цього ми розробили новий кредитний продукт для українських аграріїв і готові підтримати посівну кампанію на вигідних для них умовах», – зазначила членкиня правління Ощадбанку, відповідальна за напрям мікро-, малого та середнього бізнесу Наталя Буткова-Вітвіцька.
Особливістю продукту є можливість поєднання з державними програмами, за якими Ощад активно фінансує агроклієнтів. Йдеться про «Доступні кредити 5-7-9%» та програму портфельних гарантій, яка суттєво лібералізує вимоги до застави.
Як повідомлялось, для забезпечення потреб аграріїв, у тому числі посівної кампанії, станом на середину листопада Ощадбанк надав загалом понад 4 тисячі кредитів на загальну суму 10 млрд грн.