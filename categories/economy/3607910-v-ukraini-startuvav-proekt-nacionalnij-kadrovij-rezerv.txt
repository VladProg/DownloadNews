В Україні запрацював проєкт "Національний Кадровий Резерв", який за допомогою штучного інтелекту безкоштовно допомагатиме українцям у пошуку роботи та відкритті власної справи.

Про це повідомляє Укрінформ з посиланням на пресслужбу Державної служби зайнятості.

«Місія Національного Кадрового Резерву – запустити в Україні ефективний соціальний ліфт, який за допомогою штучного інтелекту сприятиме українцям знайти роботу або відкрити власну справу» – заявила заступниця міністра економіки України Тетяна Бережна.
За її словами, штучний інтелект точно та швидко визначить пул професій для кожної людини у відповідності до її здібностей, а також рівень володіння м’якими навичками (soft skills), яким найбільше приділяють увагу роботодавці при прийомі на роботу.
Всі дані автоматично формуються у інтерактивному резюме, яке людина може переслати роботодавцю через Єдиний портал вакансій або роздрукувати та взяти із собою на співбесіду.
Крім цього, якщо штучний інтелект виявить, що людина має схильність до ведення власної справи, то з’явиться можливість в межах "Національного Кадрового Резерву" пройти комплексне навчання підприємництву, яке містить необхідні знання для успішного розвитку бізнесу.
Навчальний контент складається з мультимедійних курсів у міжнародному форматі SCORM та майстер-класів провідних бізнес-тренерів. За підсумками успішного завершення курсу система автоматично генерує іменний сертифікат з унікальним номером.
"Національний Кадровий Резерв" безкоштовно доступний 24/7 всім українцям, незважаючи на місце перебування під час та після завершення воєнних дій.
Як повідомлялося, у 2023 році уряд має намір запровадити нові програми компенсацій роботодавцям за працевлаштування деяких категорій населення, що дозволить активізувати ситуацію на ринку праці.