З трьох пунктів пропуску, які блокують польські перевізники, до Польщі можна виїхати через "Краківець – Корчова".

Про це сказав на брифінгу в Медіацентрі Україна – Укрінформ речник Державної прикордонної служби Андрій Демченко.
"На в'їзд в Україну польськими перевізниками блокуються усі три напрямки: "Ягодин – Дорогуськ", "Рава-Руська – Гребенне" і "Краківець – Корчова". Учасники акції пропускають фактично по одній або кілька машин на годину. З України в напрямку Польщі на початку акції польська сторона приймала транспортні засоби. Але вчора близько 17:00 польська сторона припинила пропуск на в'їзд в Польщу вантажівок і з Ягодина, і з Рави-Руської. Фактично повноцінно перетинати кордон на цих напрямках з України до Польщі можна зараз тільки на пункті пропуску Краківець", - розповів Демченко.
Він нагадав, що станом на сьогодні на цих трьох пунктах пропуску у чергах скупчилося близько тисячі вантажівок у напрямку з Польщі до України.
Речник ДПСУ зазначив, що, за інформацією польської сторони, перевізники Польщі вбачають конкуренцію в українських перевізниках. Тому вони висунули низку вимог. Серед них - скасування транспортного безвізу для України, створення окремих смуг для руху автівок на номерах ЄС і для порожніх транспортних засобів, а також доступ до системи "Шлях".
Однак, за словами Демченка, учасники цієї акції не надали українській стороні офіційно свої вимоги.
Він також нагадав, що Міністерство інфраструктури зверталося до польської сторони, щоб провести спільну зустріч і знайти шляхи вирішення цієї проблеми, але поки що домовленості не досягнуто.
Як повідомляв Укрінформ, у понеділок польські перевізники розпочали блокаду руху вантажівок біля трьох найбільших пунктів пропуску на кордоні між Польщею й Україною: “Корчова-Краківець”, “Гребенне-Рава Руська”, “Дорогуськ-Ягодин”.
Організатор протесту поблизу ПП “Корчова-Краківець” Томаш Борковський заявив, що блокуватиметься проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстровано польськими перевізниками в місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".
Український посол у Польщі Василь Зварич назвав блокаду "болісним ударом в спину Україні" і закликав припинити її.