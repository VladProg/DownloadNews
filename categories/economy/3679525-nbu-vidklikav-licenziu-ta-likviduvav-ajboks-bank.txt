Нацбанк вирішив відкликати банківську ліцензію в акціонерного товариства «Айбокс Банк» і ліквідувати його з 7 березня. Поповнити банківські картки через термінали IBOX уже не можна.


Про це повідомила пресслужба НБУ.
Там зазначили, що частка фінустанови становила 0,1% від активів платоспроможних банків, тож її виведення з ринку «не вплине на стабільність банківського сектора України».
Це рішення ухвалили у зв’язку із систематичним порушенням банком вимог законодавства у сфері запобігання та протидії легалізації (відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового знищення (ПВК/ФТ).
До того ж протягом останніх двох років Нацбанк за результатами здійснення нагляду у сфері ПВК/ФТ накладав на «Айбокс Банк» штраф, двічі зупиняв для банку здійснення окремих видів операцій, відстороняв чиновника банку від посади, а також двічі надавав письмове застереження.
У monobank повідомили, що на їхні картки оператор мережі терміналів IBOX тимчасово не приймає поповнення, адже йому потрібен час для укладання угоди з іншим банком-партнером (до цього був «Айбокс Банк»).
monobank попросив своїх користувачів використовувати інші канали для поповнення карток готівкою.