Вимога до місцевої складової в окремих групах товарів при здійсненні публічних закупівель з 1 січня 2023 року збільшується з 10% до 15%.

Як передає Укрінформ, про це повідомляє заступник голови Комітету Верховної Ради з питань економічного розвитку Дмитро Кисилевський у Фейсбуці.
«Нагадаю учасникам та замовникам публічних закупівель, що з 1 січня 2023 року підвищується вимога до місцевої складової з 10% до 15% для окремих груп товарів: таких як міський і залізничний транспорт, комунальна і спеціальна техніка, енергетичне обладнання тощо», – зазначив чиновник.
Кисилевський зауважив, що тепер вимога до рівня місцевої складової буде зростати кожного року на 5%, поки не дійде до 40%.
За його словами, в Реєстрі товарів зі ступенем локалізації за 4 місяця було зареєстровано майже дві тисячі товарів від 250 підприємств. З них лише близько 400 товарів мають частку місцевої складової менше 15%. При тому, понад 750 позицій мають локалізацію більше 40%.
В деяких категоріях товарних груп спостерігається значна конкуренція. Так, дизель-генератори зареєстрували 58 підприємств, насоси та компресори – 24 компанії, а спеціальну вантажну техніку – понад 30 підприємств.
Нардеп також зазначає, що вимоги щодо локалізації при держзакупівлях не поширюються на компанії з країн, які ратифікували договір GPA (Agreement on Government Procurement) про держзакупівлі в рамках Світової організації торгівлі. Зокрема до них відносяться виробники з США та країн ЄС.
Як повідомлялося, вимога до локалізації була запроваджена змінами до закону "Про публічні закупівлі"щодо створення передумов для сталого розвитку та модернізації вітчизняної промисловості, які Верховна Рада затвердила в грудні 2021 року. Вони почали працювати з 14 липня 2022 року після затвердження Кабінетом Міністрів відповідних підзаконних актів.