Підписання угоди між Києвом і Варшавою у справі експорту збіжжя, яке планувалося на 14 квітня, перенесли на 17 квітня.

Про це повідомило у Твіттері Міністерство сільського господарства і розвитку села Польщі, передає Укрінформ.
“Заплановане на п’ятницю підписання угоди між Польщею та Україною у справі експорту збіжжя перенесено на понеділок (17 квітня). Є потреба деталізувати деякі записи. У п’ятницю міністр Роберт Телус розмовлятиме у цій справі в режимі онлайн з міністром Миколою Сольським”,- йдеться у повідомленні.
У четвер міністр сільського господарства і розвитку села РП заявив журналістам, що, ймовірно, найближчими днями до Польщі приїде його український колега Сольський, з яким він хоче “деталізувати ще деякі справи”.
За його словами, у п’ятницю він проведе онлайн-зустріч з міністрами сільського господарства країн, які межують з Україною.
“Я закликатиму всіх міністрів, аби ми разом звернулися до ЄС щодо значного перегляду їхнього проєкту, що стосується мит”,- заявив Телус.
Він додав, що йдеться про те, щоб українське збіжжя рівномірно розподілялося по всій Європі, а не осідало лише в сусідніх країнах.
Під час зустрічі в четвер з польськими аграріями у Щеціні Телус заявив, що на кордоні з Україною ретельно перевірятиметься не лише збіжжя, а й уся українська сільськогосподарська продукція.
Як повідомлялося, польські аграрії упродовж останніх кількох місяців проводили масові акції протесту, зокрема, виступаючи проти перевезення через територію Польщі до третіх країн української агропродукції. Вони підкреслювали, що значна частина українського зерна не перевозиться транзитом далі, а осідає в Польщі, знижуючи тим самим закупівельні ціни в РП на збіжжя польських аграріїв. Під тиском фермерів уряд Польщі звернувся до Єврокомісії про відмову від нульового мита на українську агропродукцію. Утім, Єврокомісія не виконала головну вимогу польських аграріїв про введення мита на українські товари сільськогосподарського призначення і продовжила ще на рік, до 5 червня 2024 року, угоду про безмитне ввезення товарів з України.
5 квітня на тлі кризи з українським збіжжям у відставку подав попередній міністр сільського господарства Польщі Генрик Ковальчик. На його місце було призначено Роберта Телуса, який того ж дня зібрав міжвідомчий кризовий штаб щодо вирішення проблеми з напливом на польський ринок українського збіжжя.
Президент України Володимир Зеленський під час офіційного візиту до Польщі 5 квітня обговорив це питання з прем'єр-міністром Польщі Матеушем Моравецьким. Після цього під час брифінгу для ЗМІ він заявив, що цю проблему буде вирішено найближчим часом
Під час зустрічі 7 квітня на кордоні з польським міністром Телусом міністр аграрної політики та продовольства України Микола Сольський заявив, що Україна призупинить до нового сезону експорт у Польщу пшениці, кукурудзи, ріпаку і соняшнику.