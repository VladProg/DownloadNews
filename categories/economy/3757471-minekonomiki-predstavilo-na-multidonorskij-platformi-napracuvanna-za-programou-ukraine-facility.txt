Міністерство економіки представило на мультидонорській платформі потреби та пріоритети економічного відновлення в межах підготовки Плану України за програмою Ukraine Facility від Європейського Союзу.

Як передає Укрінформ, про це повідомила пресслужба Мінекономіки.
"Сьогодні, 5 вересня, відбулася зустріч мультидонорської координаційної платформи, покликаної забезпечити широку залученість країн-партнерів України та міжнародних фінансових організацій до процесу відбудови та розвитку держави", - йдеться у повідомленні.
Очікується, що програма Ukraine Facility стане фундаментом для відновлення та європейської інтеграції України, забезпечить внутрішні трансформації держави, реалізацію економічних реформ та розвиток пріоритетних секторів.
Водночас передбачене фінансування обсягом у 50 млрд євро, 39 млрд євро з яких будуть спрямовані на підтримку держбюджету, не зможе покрити всіх потреб з відновлення зруйнованої інфраструктури, які оцінюються у 400-500 млрд євро, заявили в міністерстві.
На мультидонорській платформи Мінекономіки веде переговори з міжнародними партнерами, включно з країнами G7 та міжнародними фінансовими інституціями, щоб заручитися їхньою підтримкою.
"Ukraine Facility слугує основою, на базі якої ми зможемо залучити додаткових партнерів й розширити програму для забезпечення потреб швидкої відбудови та подальшого розвитку економіки”, - зазначив заступник міністра економіки України Олексій Соболев.
Координаційна платформа донорів слугуватиме центром для планування, фінансування та моніторингу процесу реалізації проєктів з відновлення та реконструкції, включаючи програму Ukraine Facility, наголорсили в міністерстві.
Як повідомлялось, наприкінці серпня Міністерство економіки України завершило другий раунд консультацій з делегацією Європейського Союзу щодо спільної роботи над Планом України, передбаченим програмою Ukraine Facility на 2024 - 2027 роки.
Програма Ukraine Facility розрахована на 50 млрд євро, які Україна отримає впродовж 2024 - 2027 років. Кошти будуть спрямовані в державний і приватний сектори економіки та на фінансування бюджетних витрат.