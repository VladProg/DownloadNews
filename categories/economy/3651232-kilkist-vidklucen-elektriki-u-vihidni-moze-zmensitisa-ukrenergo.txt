Через імовірне потепління цими вихідними очікується покращення ситуації з енергозабезпеченням, а отже, й зменшення кількості планових відключень світла.

Як передає Укрінформ, про це сказав голова правління НЕК «Укренерго» Володимир Кудрицький у телемарафоні «Єдині новини».
«На вихідних очікується потепління, і нам знову буде легше вкласти споживання у той наявний обсяг генерації, який ми маємо. Також ми зараз працюємо над тим, щоб витиснути з енергосистеми всі генеруючі потужності, які в ній потенційно є, і прискорити ремонти, щоб генерації ставало все більше», – зауважив він.
За словами Кудрицького, енергетики наприкінці року активно попрацювали, відновили мережі і роботу певних енергоблоків, які були або пошкоджені, або перебували в ремонті раніше.
Як повідомлялося, енергосистема України зазнала 11 ракетних та 14 безпілотних атак ворога. Пошкодження об’єктів генерації та магістральних мереж складні та масштабні. На їхнє відновлення все ще потрібні значні ресурси та час.
Масовані атаки рф на українську енергетичну інфраструктуру тривають із 10 жовтня.