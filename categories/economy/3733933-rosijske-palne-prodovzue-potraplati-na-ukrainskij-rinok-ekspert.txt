Незважаючи на доповнення Постанови №1147 на український ринок продовжує потрапляти пальне російського походження.

Про це повідомив директор консалтингової групи «А95» Сергій Куюн під час брифінгу в Медіацентрі Україна - Укрінформ.
«У травні Кабінет Міністрів прийняв Постанову №1147, якою посилив контроль за документацією на нафтопродукти. Зокрема, там є вимога надавати сертифікат про походження продукту, відповідно цей крок мав свій результат. Наприклад, у травні постачання дизпального з Туреччини зменшилося на 50%. Але бачимо й інший результат. Постачальники газу і дизелю адаптувалися, вони почали підкладати цілком нормальні зовні сертифікати і, відповідно, знову таки везти в Україну російські продукти», – сказав Куюн.
За його словами, основні українські постачальники, зокрема Латвія, Литва та Польща є великими імпортерами російського скрапленого газу, також Туреччина, яка купує в Росії щомісяця близько мільйона тонн дизельного пального. Тому зараз йде мова про посилення контролю походження нафтопродуктів.
«Важливо, щоб митниця мала додаткові повноваження, для того, щоб не тільки вимагати сертифікат про походження, а і вторинні документи, наприклад, транспортні, які покажуть, звідки газ взявся у самого постачальника», – наголосив експерт.
Також Міністерство енергетики зараз працює над тим, щоб запровадити в Україні технічний регламент на скраплений газ, що може стати одночасно і бар'єром на шляху потрапляння російського пального сумнівної якості, зокрема скрапленого газу, на український ринок.
Як повідомлялося, 9 травня 2023 року Кабінет Міністрів доповнив Постанову №1147 з метою заблокувати потрапляння російського палива, нафти та нафтопродуктів в Україну. Постанова передбачає, що паливо невизначеного походження не зможе потрапити на український ринок.