Міністерство аграрної політики та продовольства України уклало меморандум з асоціацією «Союз птахівників України» про спільні дії для забезпечення стабільних цін на курячі яйця.

Про це повідомляє пресслужба Мінагрополітики, передає Укрінформ.
«Документ спрямований на те, щоб стабілізувати ціни на курячі яйця та не допустити перевищення оптово-відпускних цін реалізації від рівня, за якими яйця постачаються до торговельних мереж», - ідеться в повідомленні.
Наголошується, що виробники яєць у межах меморандуму взяли на себе зобов’язання наситити внутрішній ринок яйцями, зокрема, збільшити чисельність поголів’я курей-несучок та обсягів виробництва яєць.
У міністерстві, зі свого боку, пообіцяли сприяти тому, щоб виробники яєць були забезпечені необхідними умовами та ресурсами для роботи, а також мали змогу залучити доступний кредитний ресурс для своєї виробничої діяльності.
Крім того, Мінагрополітики сприятиме стабільності внутрішніх цін на зернофуражні й олійні культури та продукти їх переробки.
Зазначається, що меморандум діятиме до 31 грудня цього року і може бути продовжений у разі необхідності. Документ є відкритим до підписання виробниками харчових курячих яєць.
Як повідомлялось, із початку вересня 2022 року ціни на яйця зросли з 29,91 грн за 1 дес. в середньому по Україні до 62,01 грн станом на 27 жовтня. При тому найбільший приріст (16% до попереднього тижня) спостерігався 7 жовтня.