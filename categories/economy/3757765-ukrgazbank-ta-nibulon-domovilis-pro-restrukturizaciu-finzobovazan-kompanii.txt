АБ "Укргазбанк" та ТОВ СП «НІБУЛОН» домовились про довгострокову реструктуризацію фінансових зобов'язань компанії.

Як передає Укрінформ, про це повідомляє пресслужба Укргазбанку.
«Рішення щодо реструктуризації фінансових зобов'язань компанії «НІБУЛОН» стратегічно важливе насамперед для забезпечення продовольчої безпеки в умовах повномасштабного вторгнення. Компанія, яка є одним із найбільших агровиробників України, на жаль, зазнала чималих втрат із початком воєнних дій. Тож потребує всілякої підтримки. Командою Укргазбанку було відпрацьовано питання реструктуризації фінансових зобов’язань компанії та підписано довгострокову реструктуризацію, яка дозволить «НІБУЛОНу» подолати складні часи», – розповів в.о. голови правління Укргазбанку Родіон Морозов.
У пресслужбі банку зазначають, що сільськогосподарське підприємство «НІБУЛОН» є одним із найбільших українських агровиробників та експортерів, а також одним із найбільших операторів на зерновому ринку України.
«Ми пишаємось партнерством з Укргазбанком, який у буремні часи проявив лідерство та першим серед державних банків підписав реструктуризацію фінансових зобов'язань. Вважаю це проявом реального партнерства та державницької позиції щодо підтримки критично важливих галузей», – додав СЕО компанії Андрій Вадатурський.
За його словами, рішення Укргазбанку є прикладом ефективної взаємодії держави та бізнесу.
Як повідомлялось, ТОВ СП «НІБУЛОН» та АТ «Кредобанк» наприкінці серпня 2023 року домовились про реструктуризацію умов кредитного договору. Згідно з домовленістю термін дії кредиту пролонговано на 6 років з пільговою відсотковою ставкою та відтермінуванням погашення основного боргу.