Середні споживчі ціни на гречані крупи у серпні 2023 року знизились до 45,61 грн/кг, що у 2,1 раза менше, ніж у серпні минулого року.

Про це розповів директор Національного наукового центру «Інститут аграрної економіки», академік НААН Юрій Лупенко, передає Укрінформ із посиланням на пресслужбу інституту.
"У серпні 2023 року середні споживчі ціни на гречані крупи зменшилися до 45,61 грн/кг, тобто на 4,5 % менше, ніж у попередньому місяці, і на 39,9 % менше, ніж у грудні 2022 року. Крім того, це – найнижчий з листопада 2021 року показник, коли ціна цей вид крупи складала 46,33 грн/кг, і у 2,1 разу менший за максимальну ціну у 96,01 грн/кг, зафіксовану у серпні 2022 року, і на 6,3 % нижчий за 48,66 грн/кг – рівень ціни на гречку у лютому 2022 року, тобто на початку війни", - зазначив Лупенко.
Він пояснив, що зростання цін на гречку тривало до вересня 2022 року, а потім, з надходженням продукції нового врожаю, розпочалося поступове зниження, яке триває донині і має всі перспективи для продовження, наголосив науковець.
За словами Лупенка, у серпні цього року найбільш суттєво знизились споживчі ціни на продукти овочевої групи, зокрема: на моркву (-63%), буряк (-54,9%), капусту білокачанну (-52,7%), цибулю ріпчасту (-50%). Також на 16,3% зменшились ціни на яблука, які у липні ще зростали.
Також зменшились ціни на: пшеничне борошно (-2,5%), житній та житньо-пшеничний хліб (-0,5%), вершкове масло (-0,6%), соняшникову олію (-0,5%), м’які сири жирні (-0,3%) та крупи ячні (-0,1%).
Водночас найбільше у серпні здорожчали сало (+2,8%), цукор (+2,1%), яловичина (+2%), свинина (+1,8%), манні крупи (+1,6%) тк філе куряче (+1,5%).
Також у серпні зросли ціни на: ковбаси варені першого ґатунку (+1,2%) та птиця – курячі тушки (+1,1%). Інші продукти, ціни на які відстежуються вітчизняною статистикою, здорожчали в межах 1 відсотка. Крім цього, у серпні вперше з березня цього року подоржчали яйця - на 0,1%.
Лупенко зауважив, що загалом динаміка споживчих цін відповідає прогнозним оцінкам і дає підстави для уникнення різкого зростання у нинішньому році. Певний потенціал зростання традиційно мають продукти переробки та тваринництва, більш залежні від енергетичних та сировинних факторів, тоді як ціни на овочі і фрукти, скоріше за все продовжать зниження у вересні і, можливо у жовтні.
Як повідомляв Укрінформ, у серпні 2023 року споживчі ціни на продукти харчування в Україні знизились на 3,9%.