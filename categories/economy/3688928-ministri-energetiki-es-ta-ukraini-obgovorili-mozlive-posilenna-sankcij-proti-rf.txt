Європейський Союз продовжить допомагати Україні з обладнанням для енергетичного сектору та візьме участь у відбудові та відновленні галузі.

Як передає Укрінформ, про це заявила віцепрем'єр-міністр і міністр енергетики, бізнесу та промисловості Швеції Ебба Буш за результатами засідання міністрів енергетики країн ЄС, повідомляє Міністерство енергетики.
«Європейський Союз вже ухвалив низку рішень щодо підтримки енергетичного сектору України і постачання близько 5 млн позицій різного обладнання та матеріалів. Ми повинні продовжувати цю допомогу. Ми переконані, що незабаром Україна виграє війну і розпочне відбудову і відновлення, і ЄС буде відданим партнером цього процесу”, - зазначила Буш.
Вона наголосила, що всі учасники засідання висловили свою солідарність з Україною і обговорили подальші кроки щодо підтримки українського енергетичного сектору, який продовжує зазнавати прицільних російських атак.

Міністр енергетики Герман Галущенко своєю чергою подякував ЄС за солідарність з Україною, наголосивши, що росія атакує не тільки українську енергетичну систему, її метою є руйнування єдності європейської спільноти, зокрема у питаннях підтримки України.

Міністр також зазначив, що під час засідання обговорювалась необхідність збереження санкцій проти росії, конкретні напрямки, в яких вони можуть бути посилені, зокрема у ядерній галузі.
“Важливо вже зараз надіслати сигнал, що росії, яка порушує ключові принципи ядерної і радіаційної безпеки своїми діями в Україні, не повинно бути на європейських ринках”, - підкреслив він.



Як повідомлялося, Гуманітарну допомогу енергетичному сектору України вже надали 30 країн. Це 470 вантажів загальною вагою близько 6000 тонн.
Міненерго розробило онлайн-платформу AidEnergy, яка стане ефективним інструментом для залучення та використання міжнародної гуманітарної допомоги в енергетичному секторі.
Фото: Міненерго