Ціни на міжнародних ринках продовольства впали на майже 24% після того, як Україна відновила експорт збіжжя торік.

Про це розповів заступник голови Всеукраїнської аграрної ради Денис Марчук під час брифінгу у Медіацентрі Україна - Укрінформ.
"Від моменту (відновлення - авт.) експорту з території України фактично ціни в світі опустились на 24%. Це стало можливим за рахунок українського збіжжя. Якщо вчасно не буде надходити українська продовольча група товарів на міжнародні ринки, слід очікувати здорожчання продуктів харчування", - сказав Марчук.
Він зазначив, що перебої з експортом української агропродукції матимуть особливо негативний вплив на країни Африки, Близького Сходу та Азії, які є основними споживачами продовольства з України.
"Занепокоєння ООН є не безпідставними, тому що затримка з логістикою і неможливість вчасно доставити продукцію будуть породжувати нові виклики, пов'язані з голодом у цих країнах", - наголосив експерт.
Як повідомляв Укрінформ, за даними Продовольчої та сільськогосподарської організації ООН (ФАО), у червні 2023 року середнє значення індексу світових продовольчих цін становило 122,3 пункту, що на 23,4% менше, ніж у березні 2022 року, коли був зафіксований найвищий рівень цін у світі.