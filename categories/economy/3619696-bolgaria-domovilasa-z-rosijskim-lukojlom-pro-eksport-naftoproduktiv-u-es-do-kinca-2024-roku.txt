Тимчасовий уряд Болгарії та "Лукойл Нафтохім Болгарія" домовилися, що російська компанія може продовжувати свою діяльність та експорт нафтопродуктів до ЄС до кінця 2024 року за умови сплати податків у повному обсязі у бюджет країни попри попередження Єврокомісії, що це порушить режим санкцій.

Про це повідомляє Укрінформ із посиланням на Euractiv.
Віцепрем'єр-міністр з питань економічної політики Болгарії Христо Алексеєв заявив, що ця домовленість дасть змогу отримати додатково 350 мільйонів євро до бюджету.
"Сьогодні ми досягли дуже важливого кроку - з 1 січня 2023 року Лукойл переведе весь видобуток, доходи і податки, які будуть сплачуватися в Болгарії, а не, як це було раніше, в Нідерландах або Швейцарії", - сказав Алексеєв на спільному брифінгу з керівництвом російської нафтової компанії.
У російській компанії заявили, що протягом тижня, після того як Болгарія прийме відповідні законодавчі акти, правління прийме рішення про перехід на схему, за якої Лукойл буде перераховувати реальний прибуток від переробки нафти в Болгарію.
Видання зазначає, що ця угода вигідна Лукойлу, оскільки де-факто зробить Болгарію базою для часткового уникнення європейського нафтового ембарго.
У червневому пакеті санкцій Євросоюз заборонив купівлю, імпорт або передачу російської сирої нафти з 5 грудня 2022 року та інших російських нафтопродуктів з 5 лютого 2023 року.
Однак Болгарія отримала виняток "через специфічну географічну вразливість" і зможе продовжувати імпортувати сиру нафту і нафтопродукти морським транспортом до кінця 2024 року. Компанія "Лукойл" є власником єдиного в Болгарії нафтопереробного заводу.
Єврокомісія вже заявила, що Лукойл не може експортувати з Болгарії нафтопродукти, вироблені з російської нафти, але тимчасовий уряд стверджує, що позиція Брюсселя була неправильно витлумачена болгарськими ЗМІ, заявило в жовтні Міністерство фінансів.
Болгарське відомство вказало на виняток, який звільняє від санкцій "нафтопродукти, вироблені в третій країні на основі російської сирої нафти і експортовані в іншу країну або третю країну", "оскільки вони були вироблені за межами росії".
Іншими словами, бензин і дизельне пальне, вироблені з російської нафти за межами блоку, можуть потрапити на єдиний ринок, пише видання. Однак уряд не запропонував деталей щодо того, як це правило застосовується до Болгарії як члена ЄС.
Зазначається, що тимчасовий уряд Болгарії має намір скасувати указ попереднього уряду Кирила Петкова, який забороняє експорт палива, виробленого російським НПЗ в Болгарії після 5 грудня. Це дозволить російській компанії продовжити роботу в Болгарії до 31 грудня 2024 року.
Як повідомляв Укрінформ, за даними WSJ, російський Лукойл знайшов спосіб продавати свої нафтопродукти до США, не порушуючи міжнародні санкції. Нафтопереробний завод на Сицилії, яким володіє другий за розміром російський нафтогазовий гігант “Лукойл”, виконує роль перевалочного пункту для сирої російської нафти, яка врешті-решт потрапляє до США у формі пального та інших перероблених нафтопродуктів.
Компанію “Лукойл”, на відміну від Газпрому, не внесено до американських санкційних списків, вона досі продає свою продукцію в 11 штатах.