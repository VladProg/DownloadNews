ПрАТ "Укргідроенерго" направило до Європейського суду з прав людини (ЄСПЛ) позов проти росії з вимогою компенсувати завдані компанії збитки.

Як передає Укрінформ, про це повідомляє Укргідроенерго.
"Укргідроенерго подало позов до Європейського суду з прав людини (ЄСПЛ) проти російської федерації щодо компенсації збитків, нанесених в результаті неспровокованої воєнної агресії росії проти України", - йдеться у повідомленні.
Зазначається, що загальна сума збитків Каховській ГЕС та недобудованій вітровій електростанції на острові Зміїний, за незалежною експертною оцінкою, сягнула майже 17 млрд грн.
"Всупереч міжнародному засудженню вторгнення рф в Україну та вимогам міжнародної спільноти зупинити проведення військових дій, росія продовжує окупацію території України, знищення об’єктів цивільної інфраструктури та напади на мирне населення. Тому очікувати на справедливий розгляд у самій росії позову або заяв товариства про відшкодування завданої шкоди було б ілюзорно", - наголосили в Укргідроенерго.
Як повідомлялося, Каховська ГЕС із 24 лютого перебуває на тимчасово не підконтрольній уряду України території.
ПрАТ "Укргідроенерго" – найбільша гідрогенеруюча компанія в Україні, її включено до переліку 15 найбільших підприємств державного сектору економіки. До складу компанії входять десять електростанцій на річках Дніпро та Дністер.