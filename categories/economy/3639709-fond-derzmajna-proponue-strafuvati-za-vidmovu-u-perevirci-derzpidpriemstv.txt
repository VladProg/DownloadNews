У Верховній Раді зареєстрували законопроєкт № 8293, яким запроваджується відповідальність керівників держпідприємств за недопуск до проведення аудиту і несвоєчасне подання фінплану.

Про це повідомляє Укрінформ з посиланням на пресслужбу Фонду державного майна.
Зазначається, що ФДМУ неодноразово стикається з недопусками до проведення внутрішнього аудиту підпорядкованих державних підприємств, а також з бездіяльністю їх керівників. Зокрема, у 2022 році 138 держпідприємств невчасно подали на затвердження фінансові плани, а 519 – взагалі не підготували відповідні документи.
«З метою вирішення цих проблем, Фонд держмайна запропонував встановити відповідальність керівників за недопущення до проведення внутрішнього аудиту, а також за несвоєчасне подання на розгляд, погодження або затвердження річного фінансового плану та звіту про його виконання», - йдеться в повідомленні.
Законопроєкт передбачає, що розмір штрафу, який буде накладатися на керівників держпідприємств за недопуск до аудиту, коливатиметься від однієї до трьох тисяч неоподатковуваних мінімумів доходів громадян, а за неподання фінплану – від 100 до 500.
Фонд ініціював також посилення відповідальності за порушення вимог органів приватизації щодо своєчасного подання достовірної інформації про об’єкти приватизації, які підлягають продажу, або подання інформації не в повному обсязі. Розмір порушення пропонується встановити на рівні від 100 до 250 неоподатковуваних мінімумів доходів громадян.
«Прийняття законопроєкту дозволить посилити захист майнових інтересів держави і підвищити відповідальність керівників держпідприємств за неефективне управління», - переконані у ФДМУ.