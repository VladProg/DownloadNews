Мінцифри та Фонд гарантування вкладів фізичних осіб запустили в Дії послугу подання заяви вкладників збанкрутілих банків на відшкодування вкладів.

Про це під час брифінгу в Медіацентрі Україна - Укрінформ повідомив віцепрем’єр-міністр з інновацій, розвитку освіти, науки та технологій - міністр цифрової трансформації Михайло Федоров.
«Ми запроваджуємо послугу для вкладників 34 збанкрутілих банків «Повернення вкладів». Відтепер, щоб отримати кошти, не треба ходити в банки та стояти в чергах. Достатньо зробити кілька кліків в Дії. Це важливий інструмент підтримки великої кількості людей, адже йдеться про 1,4 млн рахунків, відкритих в банках, які збанкрутіли», - зазначив Федоров.
Новою послугою можуть скористатися всі вкладники – громадяни України, незалежно від місця їхнього перебування.
Для цього потрібно авторизуватися в застосунку «Дія», перейти на вкладку «Повернення вкладів», обрати з переліку банк, в якому був відкритий рахунок, та вказати карту єПідтримка, на яку згодом надійдуть кошти.
У випадку, якщо кошти були одразу в кількох банках, заяви на відшкодування подають окремо.
Якщо клієнт збанкрутілого банку не має карти єПідтримка, її також можна оформити в застосунку, обравши для відкриття рахунку один із банків-партнерів Фонду гарантування: ПриватБанк, Укргазбанк, ПУМБ, Universal Bank/monobank або Ідея Банк.
За словами директора-розпорядника Фонду гарантування вкладів фізичних осіб Світлани Рекрут, вся верифікація даних заявника відбувається онлайн за базами даних Фонду.
«Коли вкладник подає заявку, то швидко в онлайн-режимі йде верифікація. Вся інформація є в базах даних Фонду: чи дійсно цей вкладник існує у реєстрах, чи дійсно в нього є ці рахунки. Тобто ми верифікуємо суму, а далі вже за допомогою можливості Дії верифікується особистість заявника – його паспортні дані, ідентифікаційний код», - розповіла Рекрут.
Вона підкреслила, що Фонд гарантування не очікує ніяких шахрайств та зловживань можливостями нового сервісу.
Як повідомлялося, у квітні минулого року Верховна Рада ухвалила закон, який гарантує українцям 100% відшкодування всіх вкладів та нарахованих відсотків під час воєнного стану та трьох місяців з дня його припинення. Сьогодні застосунком "Дія" користуються понад 19,6 млн людей.