У відповідь на обмеження, введені Молдовою, проти українського агроекспорту, в уряді готують постанову про заборону молдовського імпорту.

Про це "Європейській правді" сказав заступник міністра розвитку економіки, торгівлі та сільського господарства – Торговий представник України Тарас Качка, передає Укрінформ.
"Ми повідомили Кишинів – будь-яке обмеження з боку Молдови буде вважатися вкрай недружнім кроком і потягне за собою невідкладну заборону всього імпорту з Молдови", - зазначає посадовець.
За його словами, введення такої заборони вже погоджено та запущено у підготовку.
Як повідомляв Укрінформ, 5 травня під час зустрічі з головою делегації Європейського Союзу Янісом Мажейксом Боля заявив про намір Молдови запровадити тимчасові обмеження на імпорт зернових та олійних культур з України.
Раніше Європейська Комісія офіційно оголосила про запровадження "виключних і тимчасових" запобіжних заходів проти імпорту з України, що обмежують надходження сільськогосподарських товарів українського виробництва до п'яти країн ЄС.
Запобіжні заходи стосуватимуться чотирьох сільськогосподарських продуктів: зерна, кукурудзи, ріпаку та насіння соняшника.