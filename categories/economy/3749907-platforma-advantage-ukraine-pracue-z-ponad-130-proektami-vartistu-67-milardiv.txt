Платформа Advantage Ukraine працює з понад 130 проєктами вартістю $67 млрд, загалом же до неї звернулися майже 1500 компаній, які шукають інвестиції та можливості торговельної співпраці.

Про це в інтерв’ю Укрінформу розповів спеціальний радник міністра економіки України з питань інвестицій, інновацій та страхування воєнних ризиків, керівник інвестиційної команди Advantage Ukraine Олександр Грибан.
Він нагадав, що Advantage Ukraine створено з ініціативи Президента для того, щоб, з одного боку, зібрати якісні проєкти в Україні, а з іншого - розповісти світові про наші можливості, зокрема про нові ідеї та запроваджені владою заходи зі стимулювання інвестицій.
“Через цю платформу вже надходять запити від інвесторів, консолідуються локальні проєкти. І найголовніше, що із самого початку виділяються кошти. Це і ресурс ЄБРР, і гроші ІFС (Міжнародної фінансової корпорації). Європейський інвестиційний банк отримав гарантії від Європейської комісії, готується великий пакет допомоги Єврокомісії Ukraine Facility, в межах якого буде акумульовано велику суму”, - розповів Грибан.
Тобто, на його думку, інвестиційний ресурс є. Головне тепер — відібрати проєкти, які відповідають вимогам міжнародних партнерів. З моменту запуску платформи до неї звернулися майже 1500 компаній. Поміж них ті, хто шукає інвестиції та можливості торгової співпраці, зокрема близько 500 зацікавлених у потенційних інвесторах.
“Платформа Advantage Ukraine працює з понад 130 проєктами загальною вартістю $67 млрд. Це поточні стратегічні інвестпроєкти та можливості із залучення боргового і акціонерного капіталу в шести ключових секторах: в будівництві та інжинірингу, зокрема виробництві будівельних матеріалів, обладнання, конструкторських робіт; в енергетиці, у тому числі виробництві “зеленої” енергії, водню та біометану; в логістиці та модернізації транспортної інфраструктури; в аграрному секторі, проєктах глибокої переробки та повного використання відходів; у видобуванні корисних копалин, критичних мінералів та виробництві продуктів із них, зокрема в налагодженні повного циклу виробництва літій-іонних акумуляторів та електромобілів; в охороні здоров'я та фармацевтичному секторі”, - деталізував спецрадник глави Мінекономіки.
“Наразі в активній роботі (пайплайн) 85 проєктів на загальну суму близько $10 млрд. Серед них — агросектор, деревообробка, будматеріали, а також вітряна енергетика”, - додав Грибан.
Як повідомлялося, торік у вересні Президент України Володимир Зеленський на відкритті Нью-Йоркської біржі презентував платформу для потенційних іноземних інвесторів, яка є частиною великої кампанії Advantage Ukraine. Платформа акумулює інформацію про інвестиційні проєкти та можливості у 10 галузях: оборонно-промисловий комплекс; металургія та металопереробка; енергетика; агропромисловий комплекс; деревообробка та виготовлення меблів; інноваційні технології; логістика та інфраструктура; фармацевтика; природні ресурси; промислове виробництво.