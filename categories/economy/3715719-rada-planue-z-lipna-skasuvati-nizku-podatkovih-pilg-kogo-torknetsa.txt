Верховна Рада підтримала у першому читанні зміни до Податкового кодексу України та інших законів України щодо особливостей оподаткування у період дії воєнного стану, які направлено на відновлення довоєнного стану системи оподаткування.

Як передає Укрінформ, про це повідомляє пресслужба Міністерства фінансів України.
«Прийняття законопроєкту сприятиме збільшенню надходжень до державного та місцевих бюджетів у 2023 році на суму близько 10 млрд гривень»,— пояснив міністр фінансів Сергій Марченко.
Законопроєктом запропоновано з 1 липня 2023 року скасування можливості для ФОП та юридичних осіб бути платниками єдиного податку ІІІ групи із застосуванням ставки єдиного податку у розмірі 2% від суми доходу. Також скасовуватимуться можливості для ФОП платників єдиного податку І та ІІ груп не сплачувати єдиний податок.
Законопроєктом пропонується відновити проведення документальних перевірок. Водночас передбачено, що такі перевірки під час дії воєнного стану проводяться за наявності під час проведення перевірок безпечного доступу до територій, приміщень та іншого майна, що використовуються для провадження господарської діяльності та/або є об'єктами оподаткування, а також документів, та іншої інформації, пов'язаної з обчисленням та сплатою податків, зборів;
Документом передбачено відновлення застосування штрафних санкцій за порушення податкового законодавства; правильності нарахування, обчислення та сплати єдиного внеску на загальнообов'язкове державне соціальне страхування; порядку використання РРО/ПРРО.
Законопроєктом пропонується відновити перебіг строків, визначених податковим законодавством.
«Законопроєкт не передбачає підвищення податків та не вводить нові ставки податків. Норми направлено насамперед, на повернення податкового законодавства до довоєнного стану. Зокрема, з 01 липня 2023 року обмежується дія окремих норм Кодексу, запроваджених на період до припинення або скасування воєнного стану на території України», — наголосив міністр.
Зазначається, що прийняття законопроєкту забезпечить виконання Україною зобов’язань у межах Меморандуму про економічну та фінансову політику від 08 грудня 2022 року та впровадження заходів, реалізація яких сприятиме збільшенню податкових надходжень у 2023 році.
Як повідомляв Укрінформ, 15 березня 2022 року Верховна Рада схвалила податкові стимули для бізнесу на час війни. Так, згідно із законом про внесення змін до Податкового кодексу України, на період дії воєнного стану сплачувати єдиний податок можуть не лише ФОПи-спрощенці, а й великі підприємства.