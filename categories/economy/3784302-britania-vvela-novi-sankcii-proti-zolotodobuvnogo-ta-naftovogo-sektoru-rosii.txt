Велика Британія запровадила нові санкції проти 29 осіб та організацій, які працюють у російських золотодобувному, нафтовому та стратегічному секторах.

Як передає Укрінформ, про це повідомляється у пресрелізі на сайті британського уряду.
«Сьогоднішні санкції вдарять по тих, хто надав підтримку Путіну, допомагаючи йому зменшити вплив наших санкцій на російське золото і нафту – два найважливіші джерела прибутку для російського військового апарату», – сказав міністр закордонних справ Британії Джеймс Клеверлі.
Зазначається, що до санкційного списку потрапила мережа, яка базується в Об’єднаних Арабських Еміратах. Вона відповідальна за переведення в Росію прибутків від продажу золота на суму понад 300 мільйонів доларів США. Обмеження були накладені на торговця золотом Палома Прешіс та Говарда Джона Бейкера, який стоїть за компанією.
Окрім цього, Британія ввела санкції проти двох найбільших російських виробників золота Nord Gold Plc та Highland Gold Mining Ltd та олігархів Владислава Свіблова і Костянтина Струкова.
Також Сполучене Королівство запровадило нові санкції проти Paramount Energy & Commodities DMCC, непрозорі структури якої використовувала Росія для пом’якшення впливу санкцій, пов’язаних із нафтовим сектором.
Санкції були застосовані і до компанії ООО «TK Fly Bridge», яка скуповує товари подвійного призначення для російських виробників електроніки НПП «Исток» та Ecitech. Максим Єрмаков, засновник «TK Fly Bridge», потрапив до санкційного списку Британії разом із вісьмома членами управління НПП «Исток».
Станом на сьогодні Британія запровадила санкції проти понад 1800 осіб, компаній і груп відповідно до санкційного режиму проти Росії, що включає 129 олігархів із загальним статком у 145 мільярдів фунтів стерлінгів.
Як повідомлялося, у середу міністри закордонних справ країн «Групи семи» (G7) під час сесії щодо України в рамках дводенної зустрічі в Токіо підтвердили рішучість нарощувати санкційний тиск на Росію та продовжувати підтримку України.