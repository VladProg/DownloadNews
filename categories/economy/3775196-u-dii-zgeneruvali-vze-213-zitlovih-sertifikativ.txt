У застосунку "Дія" вже згенеровано 213 житлових сертифікатів, за які постраждалі українці зможуть придбати нове житло.

Про це голова Комітету Верховної Ради з питань організації державної влади, місцевого самоврядування, регіонального розвитку та містобудування, очільниця партії "Слуга народну", заступниця керівника однойменної парламентської фракції Олена Шуляк розповіла під час брифінгу в Києві, повідомляє кореспондент Укрінформу.
Вона зазначила, що з 1 листопада запрацює програма компенсацій щодо знищеного житла. Шуляк підкреслила, що нині у громадах працюють понад 330 комісій, які фіксують факти знищення внаслідок бойових дій житла і допомагають громадянам генерувати житлові сертифікати через Реєстр пошкодженого і зруйнованого майна.
"213 житлових сертифікатів на суму більше 440 мільйонів гривень уже згенеровано. Середня вартість житлового сертифікату – 1,9 мільйона гривень. З 1 листопада ці житлові сертифікати можна буде обмінювати на нерухомість", – уточнила народна депутатка.
Як повідомлялося, до органів влади вже надійшло 4,3 тисячі заявок щодо зруйнованого житла. У Дії триває генерація житлових сертифікатів, за які постраждалі зможуть придбати нове житло. Ці сертифікати можна буде використовувати з листопада.