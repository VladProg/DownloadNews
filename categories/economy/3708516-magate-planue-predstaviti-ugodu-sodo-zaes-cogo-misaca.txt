Очільник МАГАТЕ Рафаель Маріано Гроссі планує представити угоду з рф та Україною щодо захисту ЗАЕС в Раді Безпеки ООН цього місяця.

Як передає Укрінформ, про це повідомляє Reuters.
Гроссі вже упродовж кількох місяців намагається домогтися угоди, щоб знизити ризик катастрофічної аварії внаслідок військових дій поблизу об'єкту, зокрема обстрілу електростанції, що вже понад рік окупована військами рф.
"Це виглядає багатообіцяюче", - цитує агенція одного з дипломатів щодо досягнення угоди.
Інші джерела Reuters повідомили, що Україна, яка тривалий час виступала проти цього плану, тепер підтримує його, тоді як позиція москви менш зрозуміла.
"План полягає в тому (щоб представити його Раді Безпеки - ред.) цього місяця, але точної дати ще не визначено", - сказало джерело Reuters, додавши, що Гроссі підтримує зв'язок зі Швейцарією, яка щомісяця головує в Раді Безпеки, з приводу дати представлення.
Дипломати на умовах анонімності повідомили, що Гроссі має намір оприлюднити так звані "принципи" щодо захисту ЗАЕС, які на той час мають отримати підтримку москви та України.
Як повідомляв Укрінформ, 6 травня гендиректор МАГАТЕ Рафаель Маріано Гроссі заявив, що експерти Міжнародного агентства з атомної енергії, присутні на Запорізькій АЕС, отримали інформацію про те, що з Енергодара, де проживає більшість персоналу станції, розпочалася евакуація мешканців.