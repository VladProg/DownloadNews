Україна робить усе можливе, аби відновити навігацію в акваторії Чорного моря в межах гуманітарного коридору.

Про це в ефірі телемарафону «Єдині новини» сказала керівник об’єднаного пресцентру Оперативного командування «Південь» Наталія Гуменюк, передає кореспондент Укрінформу.
Вона зауважила, що на початку повномасштабного вторгнення, коли Росія оголосила північно-західну частину Чорного моря місцем проведення контрретористичної операції, хоча «інших терористів, крім Росії, там не було», близько 100 суден були заведені в українські порти.
«Коли розпочав функціонування «зерновий коридор», відповідні судна, які могли бути завантажені збіжжям і вийти, вони дійсно працювали в рамках цього зернового коридору, але близько 40 суден ще залишається в порту Одеси. Ще є певні залишки суден в Чорноморському і Південному з тих, які заходили. Але треба усвідомлювати, що судна різної кваліфікації призначені для перевезення в тому числі і пально-мастильних матеріалів, і це додаткова небезпека у випадку прямування таким маршрутом. Розмінування моря ... нікуди не зникло, часом, за інформацією наших партнерів, навіть посилилось. Після завершення зернової угоди Росія вживала заходів для того, щоб посилити мінну небезпеку в територіальному морі України», - заявила Гуменюк.
Вона запевнила, що Сили оборони роблять усе можливе, аби забезпечити безпеку судноплавства. «Розуміти треба одне: ми не здатні на сьогодні в абсолюті протралити повністю весь шлях, щоб убезпечити від наявності мін, але максимально докласти зусиль можемо», - зазначила Гуменюк.
Відповідаючи на запитання, чи можна вважати прохід судна Joseph Schulte поодиноким випадком, вона зазначила, що функціонування такого коридору для інших суден цілком можливе.
«Це досить специфічна історія, але загальне функціонування такого коридору цілком можливе. Саме так функціонували зернові коридори, але був дуже суттєвий нюанс – гарантії ООН і Туреччини, які були долучені до цих угод. І не тільки Сили оборони України забезпечували безпекову складову, а саме наявність цих гарантій стримувала ворога дуже суттєво», - наголосила речниця.
Вона також зауважила, що функціонування такого коридору передбачає усвідомлення судновласниками небезпек та відповідальності за рішення про можливість прямування судна.
«Налаштування такого гуманітарного коридору для відновлення навігації в акваторії Чорного моря – це надзвичайний прорив, надзвичайна операція, яку ми запровадили в тих умовах, в яких були затиснуті терором РФ, але тим не менше перший пішов, як то кажуть, експеримент вже розпочато, і будемо сподіватись, що інші судна також зможуть безпечно вийти з портів України», - зазначила Гуменюк.
Як повідомлялось раніше, перше судно, яке вийшло з порту Одеси після припинення Росією дії «зернового коридору», прибуло в Стамбул, його рух Босфором було зафіксовано на відео.
Судно Joseph Schulte під прапором Гонконгу вийшло з порту Одеси на початку цього тижня.
Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини та РФ.
Дія угоди декілька разів продовжувалась. 17 липня Москва заявила про вихід із зернової угоди.