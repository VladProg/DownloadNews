З портів Великої Одеси вийшло ще чотири судна із 145 тис. т пшениці. Загалом в межах «зернової ініціативи» експортували вже 14 мільйонів тонн української агропродукції.

Про це повідомляє пресслужба Міністерства інфраструктури України у Фейсбуці, передає Укрінформ.
«Зернова ініціатива»: 14 млн т української агропродукції відправлено до країн світу. За дві доби з портів Великої Одеси вийшли чотири судна зі 145 тис. т пшениці для Азії. Серед них балкер STAR EMERALD зі 71 тис. т пшениці для Індонезії», - йдеться у повідомленні.
У міністерстві наголошують, що на даний момент у портах Великої Одеси ю перебувають 23 судна, на які завантажують 734 тис. т української агропродукції.
Водночас «зерновим коридором» рухаються 3 судна під завантаження 166 тис. т продовольства.
Окремо в Мінінфраструктури зазначають, що черга у Босфорі через штучне обмеження з боку рф реєстрації на інспекцію продовжує зростати. Наразі інспекцію очікують 92 судна.
«Наприклад, із 65 заявлених суден стороною агресора було зареєстровано лише 3 на поточну добу. Така ситуація призводить до обмежень роботи українських портів і недоекспорту продукції мінімум в 3 млн т на місяць», - повідомляють у Мінінфраструктури.
Загалом із 1 серпня з портів Великої Одеси вийшло 558 суден, які експортували 14 млн т українського продовольства до країн Азії, Європи та Африки.
Як повідомляв Укрінформ, у Стамбулі 17 листопада Україна, ООН і Туреччина домовилися про продовження "ініціативи з безпечного транспортування агропродукції через Чорне море" ще на 120 днів. Ініціатива починала роботу 22 липня, а перше судно з українським продовольством в її межах вийшло з порту Одеси 1 серпня.
Фото: Мінінфрастраструктури