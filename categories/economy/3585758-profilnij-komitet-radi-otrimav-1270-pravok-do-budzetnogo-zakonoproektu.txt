До Комітету Верховної Ради з питань бюджету надійшло 1270 пропозицій до проєкту державного бюджету на 2023 рік, що в 2,5 раза менше, ніж торік.

Як передає Укрінформ, про це повідомив голова Комітету ВР із питань бюджету Юрій Арістов у Фейсбуці.

"1270 пропозицій отримав Комітет до проєкту бюджету на 2023 рік. Це в 2,5 раза менше, ніж в минулому році, але по запропонованих видатках тягне щонайменше на три бюджету, який, згідно з проєктом, складає близько 2,6 трлн грн", - написав Арістов.
Він зазначив, що найбільше пропозицій надійшло від фракції «Європейська солідарність» - понад 400. Також, більше сотні пропозицій надійшло від «Батьківщини», приблизно стільки ж - від «Голосу».
"Дуже багато ідей, куди витратити кошти, але обмаль - звідки їх узяти. В Україні триває 223-ій день війни. Коштів катастрофічно не вистачає, і проєкт бюджету на наступний рік вже передбачає дефіцит на рівні 20% від ВВП",- зазначив Арістов.
Він зауважив, що наразі в комітеті готують проєкт бюджету до першого читання.
Як повідомляв Укрінформ, Кабінет Міністрів подав проєкт державного бюджету на 2023 рык до Верховної Ради. Документ передбачає доходи на рівні 1,28 трлн грн, тоді як видатки заплановані на рівні 2,57 трлн грн. Дефіцит бюджету передбачено на рівні 20% ВВП, перекриття якого заплановано за рахунок державних запозичень в обсязі 1 686,8 млрд грн, з них для погашення державного боргу – 415,0 млрд гривень.
На національну безпеку та оборону закладається 1 141,1 млрд грн, або 17,8% ВВП, на охорону здоров’я – 175,7 млрд грн, на освіту – 155 млрд грн, на пенсійне забезпечення та соціальний захист – 835 млрд грн.