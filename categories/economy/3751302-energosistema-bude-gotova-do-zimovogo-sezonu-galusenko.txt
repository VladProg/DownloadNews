Енергетичну інфраструктуру України готують до ефективної роботи взимку; якщо не буде нових серйозних пошкоджень через обстріли, обмежень у постачанні електрики не очікується.

Про це повідомив міністр енергетики Герман Галущенко на брифінгу під час робочої поїздки на Львівщину, передає Укрінформ із посиланням на пресслужбу міністерства.
«Енергосистема буде готова до зими, є всі необхідні ресурси для проходження опалювального зимового сезону без відключень електроенергії. Але не виключені наслідки ворожих терористичних атак, які мі не можемо прогнозувати. Мета ворога – досягти блекауту в Україні. Минулої зими ми багато чого навчилися з погляду втримання енергосистеми, але удари ворога можуть бути модифіковані», - сказав Галущенко.
Він підкреслив, що не планується вводити обмеження в подачі електроенергії споживачам, якщо не буде нових серйозних пошкоджень через обстріли.
«Якщо і будуть відключення світла, то вони будуть наслідком атак на нашу енергосистему і матимуть тимчасовий характер», - запевнив міністр.
Як повідомлялось, уряд виділив Міністерству енергетики 350 млн грн для підтримки енергетичних компаній.
Фото: Мінекономіки