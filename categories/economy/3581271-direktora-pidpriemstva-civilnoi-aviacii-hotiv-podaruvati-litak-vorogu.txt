Директору одного з українських підприємств цивільної авіації оголошена підозра в колабораційній діяльності, судом накладений арешт на літак, який фігурант збирався передати загарбникам.

Як передає Укрінформ, про це повідомляє Державне бюро розслідувань.
За даними слідства, після повномасштабного вторгнення російської федерації підозрюваний утік до тимчасово окупованого Криму, де почав співпрацювати із представниками рф. Бізнесмен планував налагодити авіабізнес на тимчасово захоплених територіях України.

Встановлено, що, розраховуючи на поширення «руського міра» на всі південні й східні області України, зловмисник обіцяв керівнику загарбницької влади одного з тимчасово захоплених регіонів передати пасажирський літак АН-140-100, який за правом власності належить його компанії та знаходиться на підконтрольній Україні території.






За поданням ДБР суд арештував літак, який власник-колаборант планував передати агресору після захоплення південних областей / Фото: ДБР






















Обіцяне загарбникам повітряне судно правоохоронці виявили під час обшуків на орендованій підприємством території.
«Наразі на літак накладено арешт. В подальшому планується передача повітряного судна Національному агентству України з питань виявлення, розшуку та управління активами, одержаними від корупційних та інших злочинів (АРМА)», — повідомили в ДБР.
Також встановлено, що підприємець обіцяв загарбникам домовитися з бізнес-партнерами про передачу ще трьох належних компанії літаків, які перебувають на території росії.
В одному з офісів підприємства правоохоронці викрили колцентр. Його перевіряють на можливий зв’язок із незаконною діяльністю фігуранта. За місцем проживанням підозрюваного були виявлені предмети з радянською символікою, пропагандистські флаєри та російські газети.
Підозра бізнесмену оголошена за ч. 1 ст. 14, ч. 4 ст. 111-1 (готування до кримінального правопорушення, колабораційна діяльність) Кримінального кодексу України. Йому загрожує до п'яти років позбавлення волі з конфіскацією майна.
Як повідомляв Укрінформ, раніше підозру в колабораційній діяльності оголосили призначеному загарбниками міністру сільського господарства Криму. Встановлено, що псевдопосадовець забезпечував незаконне перевезення росіянами українського зерна через тимчасово окупований півострів.