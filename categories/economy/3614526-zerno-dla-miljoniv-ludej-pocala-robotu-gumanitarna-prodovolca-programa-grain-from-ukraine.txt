Керівник Офісу Президента України Андрій Єрмак за завданням глави держави Володимира Зеленського забезпечуватиме координацію реалізації гуманітарної продовольчої програми Grain from Ukraine. Програма передбачає забезпечення зерном щонайменше 5 мільйонів людей до кінця весни 2023 року.

Як передає Укрінформ, про це Єрмак повідомив у Телеграмі.
Як зауважив керівник ОП, Президент виступив на саміті G20, і "цей саміт для нас - G-19. І судячи з того, як більшість світових лідерів засуджують агресію росії - не тільки для нас. Президент нагадав, що Україні потрібні ефективні гарантії безпеки у рамках Київського безпекового договору. росія ж має негайно вивести війська з території України. "Стеля цін" на російські енергетичні ресурси має бути узгоджена".
Як наголосив Єрмак, продовольча безпека - це основа стабільності світового порядку, й Україна готова залишатися її гарантом. Через бойові дії та руйнування традиційних ланцюжків постачання росіяни наблизили до голодної смерті щонайменше 70 мільйонів людей по всьому світу. 90 років тому рф вже влаштувала Голодомор, зараз вони хочуть повторити це у світовому масштабі, підкреслив він.
Важливо, заявив керівник ОП, що українську продукцію неможливо буде замінити через постачання з інших країн навіть у перспективі 4-5 років. Для запобігання голоду в багатьох країнах Африки та Азії критично важливо не допустити зниження обсягів експорту України та надати можливість стабілізувати ситуацію.
"Ми запропонували світу гуманітарну програму #GrainfromUkraine. Про це наш Президент оголосив у своєму виступі", - зазначив Єрмак.
За його словами, згідно із програмою, Україна вирішила спрямувати частину зібраної пшениці, що йшла на експорт, на закупівлю для тих африканських країн, де вже зараз існують проблеми голоду. Частину експортного зерна можуть викупити держави-учасники проєкту. Україна постачатиме його до бідних африканських країн.
Як наголосив Єрмак, міжнародні партнери зможуть одночасно підтримати українську економіку у складній ситуації та допомогти бідним країнам Африки.
За ініціативи України створюється міжнародна Координаційна група з попередження голоду та під егідою Президента Зеленського, починає роботу гуманітарна програма Grain from Ukraine, яка буде реалізована в партнерстві з World Food Program.
Суть програми, повідомив Єрмак, - це пряма закупівля країнами-учасниками проєкту агропродукції в українських виробників та передача її країнам, що перебувають на межі голоду.
Спільно з німецьким урядом та за підтримки Всесвітньої продовольчої програми до Ефіопії вирушило перше судно Nord Vind. На борту судна – 27 тисяч тонн пшениці. Це обсяг продовольства для майже 100 тисяч людей на рік.
"Я буду забезпечувати координацію реалізації програми за завданням Президента", - підкреслив Єрмак.
Він зазначив, що до міжнародної Координаційної групи з попередження голоду входять представники урядів країн, корпорацій, меценати, які можуть прямо впливати на забезпечення продовольчих потреб мільйонів людей у світі.
Програма передбачає забезпечення зерном щонайменше 5 мільйонів людей до кінця весни 2023.
"Переможемо голод разом. Не дамо жодного шансу росіянам створити Голодомор 2.0", - наголосив керівник Офісу Президента України.
Як повідомляв Укрінформ, на індонезійському курортному острові Балі розпочався дводенний саміт лідерів країн Великої двадцятки.