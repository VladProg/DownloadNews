Понад 80 компаній, які релокувались або базуються в постраждалих від війни регіонах України, представляють свою продукцію на виставці «Схід-Експо 2023».

Як передає Укрінформ, про це повідомляє пресслужба Мінекономіки.
“Малий та середній бізнес - основа економіки і він буде драйвером як її відновлення, так і відбудови країни загалом. Мінекономіки запровадило низку програм для його підтримки. Зокрема, допомагаємо з релокацією бізнесу з небезпечних регіонів, на сьогодні переміщено понад 800 компаній, які мають можливість продовжувати працювати на нашу спільну перемогу. Надаємо гранти на власну справу та розвиток переробних підприємств", - сказав заступник міністра економіки України Олексій Соболев.
Він зазначив, що виставка "Схід-Експо 2023" - це підтримка підприємствам з постраждалих від війни регіонів - завдяки участі в ній вони зможуть продемонструвати свій потенціал, знайти нових партнерів для розвитку бізнесу, залучити інвестиції.
У Мінекономіки інформують, що «Схід-Експо 2023» проводиться з метою підтримки малого та середнього бізнесу з постраждалих від війни областей України у встановленні ділових партнерств з бізнесом з усієї України, ЄС та інших країн світу, розширенні діяльності та покращенні конкурентних переваг. На виставкових стендах свою продукцію презентують понад 80 малих та середніх підприємств різних галузей промисловості, зокрема, машинобудівної, харчової, фармацевтичної, меблевої, легкої, парфумерно-косметичної, а також сфери ІТ та ритейлу.
Як повідомлялось, протягом 2017-2021 років відбулося сім виставок «Схід-Експо» – дві регіональні та п’ять загальнонаціональних, одна з них онлайн. Заходи пройшли у Краматорську, Сєвєродонецьку, Києві та Львові, де 280 компаній місцевих виробників презентували свою продукцію широкому загалу. За підсумками заходів 70% учасників та учасниць встановили ділові контакти з новими партнерами. Загалом виставки відвідало понад 10 000 людей.
Фото: "Схід-Експо 2023"