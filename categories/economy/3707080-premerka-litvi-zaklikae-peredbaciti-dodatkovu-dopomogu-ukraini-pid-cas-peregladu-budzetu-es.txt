Прем'єр-міністр Литви Інгріда Шимоніте закликала країни Євросоюзу передбачити додаткову допомогу Україні під час перегляду багаторічного бюджету спільноти.

Як передає Укрінформ, про це повідомляє LRT.
Таку позицію вона висловила на зустрічі з членом Єврокомісії Йоганнесом Ганом, відповідальним за бюджет та управління.
Глава уряду Литви зазначила, що в процесі перегляду багаторічної фінансової програми Литва підтримає додаткову допомогу Україні та пом'якшення пов'язаних з війною викликів у країнах-членах ЄС.
Єврокомісія обіцяє подати пропозиції щодо перегляду бюджету у другому кварталі цього року.
За словами Шимоніте, на тлі продовження розв'язаної москвою війни подальша фінансова та гуманітарна підтримка ЄС для України значною мірою залежатиме від її здатності чинити опір. За словами очільниці уряду, лідерство ЄС також є дуже важливим для ефективного процесу відновлення України, до якого Литва вже долучилася на двосторонній основі.
Як повідомлялося, уряд Литви ухвалив рішення про приєднання до створення Радою Європи реєстру збитків, завданих унаслідок вторгнення росії в Україну.