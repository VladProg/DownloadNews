З початку повномасштабного вторгнення Росії в Україну Велика Британія надала понад 1,6 млрд доларів США прямої бюджетної підтримки, яка була спрямована на фінансування першочергових соціальних видатків.

Як передає Укрінформ, про це повідомляє пресслужба Мінфіну.
Зазначається, що 13 листопада відбулась перша зустріч міністра фінансів України Сергія Марченка та новопризначеного Надзвичайного і Повноважного Посла Великої Британії в Україні Мартіна Гарріса.
"Вдячний Уряду Великої Британії за фінансову допомогу та військову підтримку у вирішальний для України час. З початку повномасштабного вторгнення росії в Україну Великобританія надала понад 1,6 млрд доларів США прямої бюджетної підтримки, яка була спрямована на фінансування першочергових соціальних видатків”, - сказав Марченко.
Також міністр фінансів відзначив лідерство Великої Британії у постачанні Україні сучасного та вкрай необхідного озброєння для ефективної боротьби з агресором.
Головними темами для обговорення стали поточна економічна ситуація в Україні, держбюджет на 2024 рік, а також подальша співпраця з Урядом Великобританії для прискорення реконструкції та залучення інвестицій.
Марченко зазначив, що співпраця з Великою Британією в рамках проєктів Багатостороннього агентства з гарантування інвестицій (MIGA) та Європейського банку реконструкції та розвитку (EBRD) щодо страхування військових ризиків в Україні, відіграє значну роль у залученні прямих іноземних інвестицій, та як подальший результат - прискорення темпів відновлення економіки.
Як повідомлялося, Велика Британія виділить Україні експортне фінансування у розмірі 190 млн фунтів стерлінгів для закупівлі ядерного палива.
Фото: Мінфін