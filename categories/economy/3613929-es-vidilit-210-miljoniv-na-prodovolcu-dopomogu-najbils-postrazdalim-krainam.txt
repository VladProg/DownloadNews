Європейська комісія оголосила про виділення нового пакета гуманітарної допомоги у розмірі 210 мільйонів євро 15 країнам, що найбільше постраждали у зв'язку з погіршенням продовольчої безпеки у світі.

Про це повідомляє Укрінформ із посиланням на сайт ЄК.
Таким чином, загальна підтримка ЄС у сфері глобальної продовольчої безпеки досягне 8 мільярдів євро в період 2020-2024 років.
«Війна росії в Україні має серйозний вплив на глобальне постачання продовольства... Ми повинні діяти, щоб уникнути голоду в деяких найбідніших регіонах світу. ЄС підтримує найбільш уразливі країни, і сьогодні ЄС продовжує свою допомогу тим, хто її потребує», - заявила президент Єврокомісії Урсула фон дер Ляєн.
Зазначається, що найбільше коштів - 75 мільйонів євро - на вирішення ситуації з продовольчою безпекою отримає Афганістан, де допомоги потребують близько 24 мільйонів людей. Ще 35 мільйонів євро передадуть Ємену, 30 мільйонів призначені для країн Латинської Америки. Також кошти спрямують країнам Африки і Близького Сходу.
Окрім фінансування, оголошеного сьогодні, Європейська комісія вже виділила додатково 175 мільйонів євро гуманітарної допомоги для підтримки населення в Україні та Молдові.
Як повідомляв Укрінформ, Єврокомісія, Чехія, Польща, Румунія, Словаччина, Молдова, Україна, Європейський інвестиційний банк, ЄБРР та Світовий банк підписали спільну декларацію, яка передбачає виділення близько 1 млрд євро на підтримку діяльності «коридорів солідарності» на кордонах між Україною і ЄС.