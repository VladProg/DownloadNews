Ресурс місцевих бюджетів на 2024 рік становитиме сумарно більш як 279 мільярдів гривень.

Про це повідомив Прем’єр-міністр Денис Шмигаль під час засідання уряду, коментуючи ухвалений напередодні головний кошторис країни, передає кореспондент Укрінформу.
«Ресурс місцевих бюджетів на 2024 рік складе сумарно більш як 279 мільярдів гривень», - поінформував він.
За словами Шмигаля, від ПДФО місцеві бюджети отримають орієнтовно 225 мільярдів гривень.
Також уряд виділить на місця додаткові дотації обсягом 33,4 мільярда гривень на здійснення повноважень органів місцевого самоврядування.
Водночас Прем’єр-міністр України повідомив, що загальний ресурс місцевих бюджетів буде на 62 мільярди гривень більше від ресурсу 2021 року.
«Також на рахунках місцевих органів влади зараз є майже 207 млрд грн. І ці кошти також залишаються в громадах», - додав політик.
Як повідомляв Укрінформ, Верховна Рада ухвалила у другому читанні та в цілому законопроєкт №10000 «Про Державний бюджет України на 2024 рік».