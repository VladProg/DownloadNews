Туреччина готується до запуску нового газопроводу, яким буде доправляти блакитне паливо від нових родовищ у Чорному морі. Щоденний обсяг видобутку перші 2-3 роки становитиме 10 млн кубометрів на добу, до 2025 року - до 40 млн куб. м.

Про це в інтерв'ю CNN Türk сказав міністр енергетики та природних ресурсів Туреччини Фатіх Дьонмез.
“Тепер у нас буде свій газ на цій території. Через 2-3 роки виробництво тут досягне максимального рівня. Зараз будемо починати з 10 мільйонів кубометрів на добу. До 2025 року ми збільшимо до 40 млн кубометрів на добу і забезпечимо потреби всіх помешкань”, - повідомив міністр.
За словами міністра, нині Туреччина імпортує 99% природного газу, що споживається в країні. Імпорт газу здійснюється з Азербайджану, Ірану та рф. Завдяки відкритим покладам 710 млрд кубометрів газу, Туреччина зможе забезпечити блакитним паливом усі помешкання на 35 років або потреби промисловості на 15-20 років.
Як повідомляв Укрінформ, Туреччина завершила монтаж трубопроводу від газового родовища Сакарія в Чорному морі до наземного пункту, перша подача газу запланована на 20 квітня.
Фото: Twitter