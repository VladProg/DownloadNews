Спеціалізована антикорупційної прокуратура готує клопотання про обрання запобіжного заходу у вигляді тримання під вартою для колишнього голови правління НАК “Нафтогаз України” Андрія Коболєва, оскільки до 6 березня заставу у встановленому судом розмірі за нього не внесено.

Про це повідомив у коментарі Укрінформу заступник керівника САП Андрій Синюк, який також є прокурором у цій справі.
"У випадку ненадання стороною захисту прокурору або детективу підтвердження внесення за підозрюваного застави у розмірі, визначеному судом, сторона обвинувачення звернеться до суду з клопотанням про зміну запобіжного заходу на тримання під вартою", - сказав він.
Синюк додав, що САП планує направити до ВАКС клопотання про арешт Коболєва сьогодні-завтра.
Як повідомляв Укрінформ, 1 березня Апеляційна палата ВАКС застосувала до Коболєва запобіжний захід у вигляді застави розміром 229,248 млн грн. Відповідно рішення суду, Коболєв мав внести кошти протягом 5 днів, тобто до 6 березня.
7 березня у САП повідомили, що застава за Коболєва у розмірі 229 млн гривень не надійшла.
Коболєву 19 січня оголосили підозру. За версією слідства, він у незаконний спосіб забезпечив собі виплату премій на понад 229 мільйонів гривень.
23 січня ВАКС відмовив прокурору в обранні Коболєву запобіжного заходу у вигляді тримання під вартою з альтернативою застави в 365 млн грн. Однак 1 березня Апеляційна палата ВАКС призначила ексголові Нафтогазу заставу у розмірі понад 229 млн грн.