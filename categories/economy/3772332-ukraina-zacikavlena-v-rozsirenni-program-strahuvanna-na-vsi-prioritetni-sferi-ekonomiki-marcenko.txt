Міністр фінансів Сергій Марченко обговорив з представниками MIGA залучення інвестицій в Україну через механізм страхування від воєнних ризиків.

Як передає Укрінформ, про це повідомляє пресслужба Мінфіну, за підсумками його зустрічі з Виконавчим віце-президентом Багатостороннього агентства з гарантування інвестицій (MIGA) Групи Світового банку Хіроші Матаном та Віцепрезидентом з операційної діяльності MIGA Джунаїдом Ахмадом.
«Страхування інвестицій від воєнних ризиків є важливим кроком у збільшенні довіри іноземних інвесторів до нашої держави. Вдячний агентству MIGA за створення трастового фонду страхування воєнних ризиків SURE, кошти якого допомагають реалізовувати проекти страхування в Україні. Від початку повномасштабної війни MIGA надала Україні гарантій загальним обсягом 196 млн доларів США», - зазначив Марченко.

Сторони обговорили подальші перспективи розвитку співпраці в контексті залучення прямих іноземних інвестицій в Україну через механізм їх страхування від воєнних ризиків.
Донорами трастового фонду SURE є Японія та Велика Британія з внесками у розмірі 23 млн доларів США та 25 млн доларів США відповідно.
Міністр фінансів також відзначив роль агенства у підтримці українських банків. У 2023 році MIGA надала гарантії для Глобальної програми фінансування торгівлі Міжнародної фінансової корпорації на суму 20 млн доларів США та для Програми торговельного фінансування ЄБРР на суму 10 млн доларів США, що сприятимуть підтримці торговельних операцій за участю українських банків Укрексімбанк, Укргазбанк та Ощадбанк.
У Мінфіні зазначають, що у 2023 році MIGA надала додаткові гарантії для: ProCredit Holding у розмірі 47,5 млн євро для збільшення інвестицій в акціонерний капітал, завершення першої черги будівництва Львівського індустріального парку на суму 9,2 млн євро та компанії CANPACK S.A. на суму 13,96 млн доларів США на збільшення акціонерного капіталу компанії, що займається виробництвом легких металевих пакувань, обробкою металів тощо.
Під час зустрічі сторони обговорили реалізацію нових проєктів страхування воєнних ризиків у найближчій перспективі. Марченко зазначив, що Україна зацікавлена в розширенні програм страхування на всі пріоритетні сфери економіки країни.
Як повідомлялось, Агентство з гарантування інвестицій MIGA було створене у 1988 році. Воно є членом Групи Світового банку і працює для сприяння прямим іноземним інвестиціям у країни з економікою, що розвивається. Діяльність MIGA має зменшувати ризики обмежень на конвертацію та переказ валюти, порушення контрактів урядами, експропріацію, війни та громадянські заворушення. Одна із основних місій агентства пропонувати покращення кредитних умов приватним інвесторам і кредиторам.
Фото: Мінфін