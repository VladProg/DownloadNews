В Апараті Ради національної безпеки і оборони відбулася нарада, на якій обговорювалося питання посилення захисту об’єктів нафтогазової інфраструктури.

Про це пресслужба РНБО повідомляє у Фейсбуці, передає Укрінформ.
Як зазначається, у нараді під головуванням заступника секретаря РНБО Сергія Демедюка взяли участь представники Міністерства енергетики, Генерального штабу ЗСУ, Служби безпеки України, Національної гвардії, Державної служби з надзвичайних ситуацій, НАК «Нафтогаз України», АТ «Укртрансгаз», ПАТ «Укрнафта», АТ «Укргазвидобування», АТ «Укртранснафта», ДП «Нафтогазбезпека», фахівці Апарату РНБО.
«Сьогодні ми працюємо в режимі реального часу, усвідомлюючи, що відповідальність є запорукою безпеки. Наше завдання – забезпечити мінімізацію пошкоджень об’єктів нафтогазової інфраструктури», – зазначив Демедюк.
Учасники наради напрацювали плани оптимізації роботи із захисту об’єктів нафтогазової інфраструктури та подальшої взаємодії між відповідними міністерствами, відомствами та операторами об’єктів нафтогазової інфраструктури.
Як повідомляв Укрінформ, міністри закордонних справ країн G7 в ході зустрічі у Німеччині обговорять, як найкраще координувати подальшу підтримку України після нещодавніх російських атак на енергетичну інфраструктуру, які спричинили масові відключення електроенергії.
Фото: пресслужба РНБО