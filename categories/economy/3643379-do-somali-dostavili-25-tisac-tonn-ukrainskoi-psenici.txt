25 тисяч тонн української пшениці прибули до порту Бербера у Сомалі у рамках допомоги України жителям Африки, які знаходяться на межі голоду.

Про це повідомив керівник Офісу Президента Андрій Єрмак у Твіттері, передає Укрінформ.
«В рамках програми Grain from Ukraine судно Neva доставило 25 тисяч тонн української пшениці до порту Бербера у Сомалі. Це допомога України жителям Африки, що перебувають на межі голоду. У партнерстві з World Food Program. Витрати на логістику взяли на себе Фінляндія, Франція та Японія», - зазначив Єрмак.
Як повідомлялося, днями з портів Великої Одеси у межах «зернової ініціативи» вийшло 11 суден з українською агропродукцією.
У вересні Міністерство закордонних справ України оголосило про виділення 50 тис. тонн пшениці як гуманітарної допомоги для підтримки дій урядів Ефіопії та Сомалі.
Фото: Андрій Єрмак / Твіттер