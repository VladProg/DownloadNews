Правоохоронці підозрюють ще одну експосадовицю банку «Аркада» у розтраті коштів.

Про це у Телеграмі поінформувала пресслужба Київської міської прокуратури, передає Укрінформ.
«Прокурорами Подільської окружної прокуратури міста Києва повідомлено про підозру ще одному колишньому посадовцю банку «Аркада» у розтраті коштів Фондів фінансування будівництва (ч. 5 ст. 191 КК України)», - йдеться в повідомленні.
Правоохоронці встановили, що у період 2017-2018 років начальник відділу з обслуговування довірителів АТ АКБ «Аркада» у змові із керівництвом банку та забудовниками формально впровадили акцію «Разом дешевше».
«Підозрювана залучила кошти підставної особи на придбання 15 квартир у житлових комплексах «Еврика» та «Патріотика» за заниженою вартістю. Надалі під приводом невиконання підставним довірителем умов акційної програми, підставній особі поверталися кошти за придбані квартири, однак вже за їх ринковою (поточною) вартістю», - зазначається у повідомленні.
За інформацією прокуратури, цими діями добросовісним довірителям Фондів фінансування будівництва ЖК «Еврика» та «Патріотика» було завдано збитків на суму понад 4, 5 млн гривень. Наразі до суду скеровано клопотання про обрання підозрюваній запобіжного заходу.
У відомстві поінформували, що у грудні 2022 року в межах цього провадження прокуратура повідомила про підозру у розтраті 11, 5 млн грн ще двом експосадовцям банку - заступнику директора та начальнику управління Головного департаменту по залученню коштів АТ АКБ «Аркада».
Досудове розслідування здійснюється за оперативного супроводження УСР у м. Києві ДСР НП України.
Як повідомлялося, 13 грудня правоохоронці повідомили про підозру у розкраданні понад 11 млн грн двом експосадовцям банку “Аркада”.