Державна податкова служба розробила інструмент для отримання електронних сервісів для громадян - застосунок «Моя податкова».

Про це повідомляє пресслужба установи, передає Укрінформ.
«Від сьогодні мобільний застосунок «Моя податкова» від ДПС доступний користувачам. Застосунок можна завантажити на телефони як на платформі Android, так і iOS», - йдеться в повідомленні.
В ДПС підкреслюють, що за допомогою застосунку громадяни можуть скористатися електронними сервісами, а також сплатити податки.
Так, у розділі «Мої дані» можна отримати інформацію про адресу реєстрації та фактичне місце проживання, обʼєкти оподаткування, обовʼязок сплатити суму грошового зобовʼязання (ППР), стан розрахунків з бюджетом.
У розділі «Послуги» користувачам доступні направлення запиту на отримання відомостей про суми виплачених доходів та подання податкової декларації про майновий стан і доходи (податкова знижка).
У розділі «Повідомлення» можна завантажити квитанції, відомості з Державного реєстру фізичних осіб, інформацію з ДРФО про джерела/суми нарахованого доходу, утриманого та сплаченого податку та військового збору тощо.

Наголошується, що мобільний застосунок буде доповнюватися новими можливостями сервісами.
Як повідомлялося, Міністерство фінансів та Державна податкова служба посилюють співпрацю з міжнародними партнерами задля пришвидшення гармонізації податкового законодавства до права ЄС.
Фото: Getty Images