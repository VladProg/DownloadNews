Кабінет Міністрів на засіданні у п'ятницю призначив Василя Лозинського та Наталію Козловську на посади заступників міністра розвитку громад, територій та інфраструктури України.

Як передає Укрінформ, про це повідомив представник уряду у ВР Тарас Мельничук у Телеграмі.
«Кабінетом Міністрів України призначено: Лозинського Василя Мироновича заступником міністра розвитку громад, територій та інфраструктури України; Козловську Наталію Вікторівну заступником міністра розвитку громад, територій та інфраструктури України», - написав Мельничук.
Перед цим уряд ухвалив рішення про звільнення Лозинського з посади першого заступника міністра розвитку громад та територій, а Козловську - з посади заступника міністра розвитку громад та територій.
Було ухвалено низку рішень щодо продовження перебування на посаді низки осіб. Зокрема, Василя Шкуракова варто вважати таким, що продовжує працювати на посаді першого заступника міністра розвитку громад, територій та інфраструктури; Олександру Азархіну, Юрія Васькова, Мустафу-Масі Найєма, Анну Юрченко та Анатолія Комірного - такими, що продовжують працювати на посадах заступників міністра розвитку громад, територій та інфраструктури.
Визнано таким, що втратило чинність, розпорядження Кабінету Міністрів України від 3 листопада про тимчасове покладення виконання обов’язків міністра розвитку громад та територій України на Лозинського.
Як повідомлялося, Олександр Кубраков очолив Міністерство розвитку громад, територій та інфраструктур. Це відомство утворили на основі об’єднання Міністерства інфраструктури та Міністерства розвитку громад та територій.