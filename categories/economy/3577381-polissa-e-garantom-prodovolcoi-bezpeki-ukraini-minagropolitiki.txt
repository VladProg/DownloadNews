Полісся наразі є гарантом продовольчої безпеки України, регіон є лідером із виробництва вівса та гречки.

Про це у Житомирі під час комітетських слухань «Стан та перспективи розвитку аграрного сектору в Поліській зоні» розповів заступник міністра аграрної політики та продовольства Віталій Головня, повідомляє кореспондент Укрінформу.
«Полісся забезпечує близько 10% всього валового виробництва сільського господарства в Україні. У структурі сільськогосподарського регіону 75-80% становить рослинництво, а решту – тваринництво. Орієнтовно тут засівається біля 2,5 млн га. Основну посівну площу становлять традиційні для України зернові – 50% та олійні – 25%. За результатами 2021 року Полісся зібрало майже 7 млн тонн зернових та зернобобових, тобто всього 8% від загального врожаю в Україні. За напрямом виробництва зернових культур Полісся можна сміливо віднести до гарантів продовольчої безпеки», - зазначив Головня.
За його словами, третину житнього хліба виробляють на Поліссі. Також регіон є лідером за виробництвом вівса (понад 45% від загального показника по Україні) та гречки (30%).
До початку широкомасштабної війни регіон був одним із основних у забезпеченні продовольчих потреб України в овочевій продукції, зокрема, картоплі, моркви, капусти та буряку.
За підсумками минулого року в Поліському регіоні було отримано понад 1 млн тонн молока, або 15% усього валового його виробництва в Україні, також тут виробили 11% яєць і 10% м’яса.
«Хочу зазначити, що середня урожайність пшениці на Поліссі - 4,7 тонни з гектара, а в Україні – 4,1 т/га, ячменю – 4,1 т/га, а по Україні – 3,5 т/га, ріпаку – 3,1 т/га, по Україні - 2,9 т/га», - додав Головня.
На його думку, для Житомирщини перспективними напрямками сільського господарства є тваринництво, рибництво, органічне виробництво, хмелярство та льонарство.
Як повідомляв Укрінформ, на Житомирщині триває збір гречки, проса, картоплі та овочів.
Під урожай 2023 року в області планують посіяти озимі культури на зерно на площі 167,5 тис. га, що на 1,5 тис. га більше, ніж цьогоріч.