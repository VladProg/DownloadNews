Прокурор Спеціалізованої антикорупційної прокуратури направив до суду обвинувальний акт стосовно колишніх голови правління «ПАТ КБ «Приватбанк», його першого заступника, заступника, а також трьох керівників департаментів указаного банку.

Про це інформує пресслужба відомства, передає Укрінформ.
Як зазначається, обвинувачені у грудні 2016 року, за день до визнання ПАТ КБ «Приватбанк» неплатоспроможним, на підставі неправдивих документів виплатили коштом банку близько 223 млн грн на користь підконтрольних та пов’язаних з ПАТ КБ «Приватбанк» компаній.
Кошти перераховувались декількома траншами на дві різні компанії: 85,2 млн грн на рахунок однієї пов'язаної з учасниками схеми компанії, ще 136,8 млн грн – на користь іншої.
У подальшому ці кошти учасники схеми вивели за кордон з метою легалізації.
Окрім цього, встановлено, що у переддень націоналізації банку вказані особи розтратили понад 8,2 млрд грн шляхом незаконного списання зобов’язань компаній-нерезидентів перед AS Privatbank (Латвія) за рахунок коштів Приватбанку, розміщених на кореспондентських рахунках в AS Privatbank (Латвія). Крім того, для подальшої неможливості стягнення коштів на користь ПАТ КБ «Приватбанк» та прикриття вчиненого злочину особи організували незаконну та документально не обґрунтовану заміну боржника на підконтрольну та пов’язану з ПАТ КБ «Приватбанк» компанію.
Дії осіб кваліфіковані:

ексголови правління ПАТ КБ «Приватбанк» - за ч. 5 ст. 191, ч. 2 ст. 28, ч. 1,2 ст. 366 КК України;
колишнього першого заступника голови правління Приватбанку - за ч. 5 ст. 191, ч. 3 ст. 209 КК України;
ексзаступника голови правління Приватбанку - за ч. 5 ст. 27, ч. 5 ст. 191 КК України;
колишнього начальника департаменту фінансового менеджменту ПАТ КБ «Приватбанк» та начальника департаменту операційного напрямку АТ КБ «Приватбанк» - за ч. 5 ст. 191, ч. 3 ст. 209 КК України;
ексначальника департаменту підтримки міжбанківських операцій ПАТ КБ «Приватбанк» - ч. 5 ст. 27, ч. 5 ст. 191 КК України.

За вчинене їм загрожує покарання у виді позбавлення волі на строк від восьми до дванадцяти років, з позбавленням права обіймати певні посади на строк до трьох років, з конфіскацією майна.
Як повідомлялося, 15 березня 2021 року НАБУ оголосило підозру в розтраті 8 млрд гривень трьом колишнім посадовцям Приватбанку - ексголові правління Олександру Дубілету, його заступнику та керівнику міжбанківських операцій. У червні кількість підозрюваних зросла до п'яти.
Того ж місяця стало відомо, що Спеціалізована антикорупційна прокуратура звернулася до Інтерполу із проханням щодо оголошення у розшук Дубілета, який переховується за кордоном.
22 грудня у НАБУ поінформували, що Вищий антикорупційний суд заочно арештував колишнього голову правління Приватбанку.
Приватбанк був націоналізований у грудні 2016 року. Держава докапіталізувала його на 155 млрд грн. Портфель неробочих кредитів Приватбанку, який пов'язують з попередніми власниками, на 31 грудня 2018 року оцінювався у 212,795 млрд грн.