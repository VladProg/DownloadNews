Прем’єр-міністр Денис Шмигаль закликав громадян заощаджувати енергоресурси узимку, оскільки цей опалювальний сезон буде найважчим за всю історію України.

Про це він сказав на засіданні уряду 4 жовтня, передає кореспондент Укрінформу.
«Кожен із нас може зробити свій внесок в енергетичну стійкість держави. Наприклад, максимально змістити побутове та промислове споживання електроенергії на нічні години. Такі прості речі дають величезний сумарний ефект і допомагають країні з найменшими втратами пройти складний зимовий період», - наголосив глава уряду.

За його словами, дуже важливо також по змозі вчасно сплачувати за комунальні послуги. У разі неоплати населенням це вимушено буде компенсувати бюджет, відволікаючи фінансовий ресурс від підтримки ЗСУ.
Прем’єр-міністр підкреслив, що економія енергоресурсів цієї зими — "так само внесок кожного з нас у перемогу над ворогом".
Як повідомлялося, уряд оцінює стан готовності житлових будинків і теплових мереж до початку опалювального сезону майже на 90%.