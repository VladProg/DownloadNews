Міністри закордонних справ ЄС, які провели надзвичайну зустріч на полях 77-ї сесії Генасамблеї ООН після оголошення президентом рф заходів з ескалації російської агресії проти України, дійшли політичної згоди навколо змісту наступного пакета економічних та індивідуальних санкцій проти росії.

Про це у Нью-Йорку, глибоко вночі за європейським часом, під час пресконференції за підсумками надзвичайної Ради міністрів ЄС із закордонних справ, заявив Високий представник ЄС Жозеп Боррель, повідомляє кореспондент Укрінформу.
«Я розумію, що ви хотіли б знати про персон, про сектори та про рахунки. Але це не було зроблено сьогодні. Сьогодні ми приймали політичне рішення. Надалі ми розглянемо новий пакет санкцій, які будуть болючими для російської економіки, особливо у сфері технологій. І, безумовно, буде (оновлено - ред.) перелік персон. Сьогодні ми не могли прийняти рішення, яких персон та в яких секторах, - ми над цим працюємо. Після промови путіна було важливим надіслати потужне політичне послання – саме такою була мета цієї Ради міністрів», - сказав Боррель.
Відповідаючи на запитання журналістів щодо розбіжностей між міністрами під час обговорення подальших обмежувальних заходів, він зауважив, що всі рішення під час надзвичайної Ради міністрів ЄС, а також підсумкова декларація цієї зустрічі, були прийняті консенсусом.
«Я переконаний, що ми будемо здатними знайти одноголосне рішення навколо наступного пакету санкцій», - наголосив Високий представник ЄС.
Він зауважив також, що наразі триває технічна робота з ухвалення параметрів військової тренувальної місії ЄС для України, тож відповідні рішення будуть прийняті під час наступної Ради міністрів ЄС із закордонних справ у жовтні.
Як повідомлялося, цього тижня у Нью-Йорку відбуваються заходи 77-ї сесії Генеральної Асамблеї ООН.
Високий представник ЄС скликав надзвичайну зустріч міністрів закордонних справ ЄС після телевізійного виступу президента рф путіна 21 вересня, в якому той оголосив часткову мобілізацію в росії, підтримав плани проведення так званих «референдумів» про приєднання до росії на тимчасово захоплених територіях України, та виступив з черговими погрозами до світу щодо готовності до використання ядерної зброї.
Фото: DPA