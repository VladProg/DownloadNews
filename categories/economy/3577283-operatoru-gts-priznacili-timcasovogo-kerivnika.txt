Наглядова рада АТ "Магістральні газопроводи України" призначила тимчасово виконуючим обов'язки генерального директора ТОВ "Оператор ГТС України" (ОГТСУ) Павла Юзефа Станчака.

Як передає Укрінформ, про це повідомляє ОГТСУ.
"21 вересня 2022 року наглядова рада АТ «Магістральні газопроводи України» поклала повноваження тимчасово виконуючого обов’язки (т.в.о.) генерального директора ТОВ «Оператор ГТС України» (ОГТСУ) на Павла Юзефа Станчака, який раніше обіймав посаду заступника генерального директора ОГТСУ з розвитку та трансформації", - йдеться у повідомленні.
Зазначається, що Станчак має понад 25-річний досвід роботи у галузі транспортування, розподілу та зберігання газу. Зокрема, він був членом правління АТ «Укртрансгаз», обіймав керівні посади у польській державній нафтогазовій компанії PGNiG та операторі ГТС Gaz-System S.A. В ОГТСУ Станчак працює із 2020 року.
Як повідомлялося, АТ "Магістральні газопроводи України" 16 вересня припинило повноваження генерального директора ТОВ "Оператор ГТС України" Сергія Макогона. Макогон очолив ОГТСУ у травні 2019 року, у період відокремлення компанії від НАК "Нафтогаз України".
АТ "Магістральні газопроводи України" є єдиним акціонером ОГТСУ. Власником МГУ є держава в особі Кабінету Міністрів України.
Фото: tsoua.com