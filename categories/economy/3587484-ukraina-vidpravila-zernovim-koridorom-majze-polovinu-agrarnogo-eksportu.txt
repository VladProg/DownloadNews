За понад два місяці роботи «зернового коридору» через морські порти України відправлено 6,2 млн т агропродукції, що становить 48% загального сільськогосподарського експорту.

Про це сказав перший заступник міністра аграрної політики та продовольства України Тарас Висоцький, повідомляє Укрінформ із посиланням на пресслужбу міністерства.
«До початку вторгнення росії в Україну 80 - 90% всього експорту сільськогосподарської продукції здійснювалося через морські порти. Через їхнє блокування нам довелося перерозподілити експортні потоки на залізницю, автомобілі, поромні та річкові порти. На сьогодні, завдяки коридору, з України змогли відправитися вже понад 270 кораблів із 6,2 млн т вантажу, що складає 48% від загального експорту сільгосппродукції», - розповів заступник міністра.
Висоцький зазначив, що Україні спільно з партнерами з ЄС вдалося налагодити безперебійну роботу коридору, що дало можливість відновити поставки продовольства в африканські країни. За його словами, в Африку вже відправлено близько 1 млн т агропродукції.
«Ми разом із країнами - партнерами з ЄС розробили спільний план, як покращити продовольчу безпеку у всьому світі. І ми вдячні їм за їхні ініціативи. Україна, в свою чергу, прийняла необхідне законодавство для реалізації цього плану. До прикладу, в частині фумігації вантажу. Урядом вже прийнята відповідна постанова та необхідні зміни до неї», - зауважив заступник міністра.
Він нагадав, що ЄС скасував квоти та мито на вітчизняну продукцію з 4 червня 2022 року по 5 червня 2023 року. Крім цього, Євросоюз скасував перевірки кормів рослинного походження та зерна, якщо вони перетинають територію ЄС у режимі транзиту. Також скасовано перевірки продукції тваринництва, що експортується транзитом, і встановлено особливий режим прикордонного та митного контролю.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Перше судно з українським продовольством вийшло з порту Одеси 1 серпня.
Кабінет Міністрів 4 жовтня ухвалив постанову, відповідно до якої буде спрощено розрахунки за послугу з фумігації експортних вантажів за кордоном та виплату винагороди комісіонерам.