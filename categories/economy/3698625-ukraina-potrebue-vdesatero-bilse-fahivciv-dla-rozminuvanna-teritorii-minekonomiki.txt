Для гуманітарного розмінування Україна потребує в десятки разів більше фахівців, аніж працюють сьогодні.

Про це заявила перший віцепрем’єр-міністр - міністр економіки України Юлія Свириденко під час виступу на Міжнародному саміті міст і регіонів у межах Конгресу місцевих і регіональних влад при Президентові України, повідомляє Укрінформ із посиланням на пресслужбу Мінекономіки.
"Для гуманітарного розмінування українських територій потрібно в десятки разів більше фахівців, підготовлених за міжнародними стандартами, аніж працює сьогодні. Тому уряд розраховує, що країни-партнери допоможуть із навчанням саперів", - ідеться в повідомленні.
Свириденко нагадала, що в Україні потенційно забрудненими є близько 174 тис. квадратних кілометрів землі.
"Це земля, яка є джерелом їжі для близько 81 млн людей у всьому світі. Це надзвичайно великий обсяг роботи, виконати яку Україна може лише за умов надзвичайно ефективної організації і лише за допомоги світової спільноти", - зазначила віцепрем’єр.
Вона нагадала, що на сьогодні розроблено план заходів із розмінування земель сільськогосподарського призначення. Визначено економічно пріоритетні регіони, затверджено мапу потенційно небезпечних територій, чіткі та прозорі критерії черговості робіт з розмінування. Загалом заплановано обстежити та розмінувати 470 тис. га сільгоспземель.
За оцінкою Світового банку, повний комплекс робіт із гуманітарного розмінування може коштувати 37,4 млрд дол. Лише на першочергові потреби з обстеження та пріоритетного розмінування земель сільгосппризначення, за попередніми оцінками, необхідно 1,5 млрд дол.
Як повідомлялося, найбільша площа забруднених земель на півдні і сході України. В Херсонській області треба обстежити більш як 208 тис. гектарів, в Харківській області - майже 160 тис. гектарів, а у Миколаївській - понад 85 тис. гектарів.
В Україні стартував проєкт, покликаний залучити світові компанії, що мають передові технології в галузі протимінної діяльності, до розмінування території нашої держави. Проєкт ініційований Програмою розвитку ООН. Він буде реалізований на одному з полігонів, віддалених від зони бойових дій, у співпраці з Міністерством оборони та Державною службою з надзвичайних ситуацій вже у травні 2023 року.
Фото: Мінекономіки