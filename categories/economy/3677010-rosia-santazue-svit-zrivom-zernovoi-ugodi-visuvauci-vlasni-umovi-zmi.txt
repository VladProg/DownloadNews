москва погодиться продовжити Чорноморську зернову угоду, лише якщо будуть "враховані інтереси її сільськогосподарських виробників", заявило в середу російське міністерство закордонних справ.

Як передає Укрінформ, про це повідомляє Reuters.

У повідомленні МЗС сказано, що продовження дії угоди, яка дає змогу безпечно експортувати зерно з українських портів, можливе лише «за умови врахування інтересів російських виробників сільськогосподарської продукції» та «безперешкодного доступу на світові ринки» добрив з рф.
Чорноморська зернова угода, укладена за участю України, ООН, Туреччини та росії, має бути продовжена цього місяця, але москва чинить всілякі перешкоди для цього.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.