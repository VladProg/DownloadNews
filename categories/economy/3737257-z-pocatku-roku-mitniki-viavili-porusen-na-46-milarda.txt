Упродовж січня-червня 2023 року інспектори Державної митної служби України виявили понад 5,9 тис. порушень митних правил на 4,6 млрд грн.

Про це повідомляє пресслужба Держмитслужби у Фейсбуці, передає Укрінформ.
"Протягом січня-червня 2023 року виявлено 5917 порушеннь митних правил із вартістю предметів правопорушень на суму понад 4,6 млрд грн (вартісний показник збільшився в 2 рази у порівнянні з аналогічними місяцями 2022 року)", - йдеться в повідомленні.
Вилучено предметів правопорушень на суму майже 369 млн грн. Зокрема: промислових товарів на суму 232 млн грн, продовольчих товарів на суму 50 млн грн, валюти на суму понад 64 млн грн та транспортних засобів на суму 22 млн грн.

Безпосередньо митницями розглянуто 1568 справ про порушення митних правил. Застосовано адміністративних стягнень у вигляді штрафу на суму 62 млн грн, з яких стягнуто до Держбюджету 35 млн гривень. На розгляд до суду митницями передано 3312 справ про порушення митних правил на суму 1,5 млрд гривень.
За результатами розгляду справ судами накладено стягнень (конфіскація товарів та штрафи) на суму понад 1,3 млрд грн.
Як повідомляв Укрінформ, упродовж січня-травня 2023 року інспектори Державної митної служба України виявили майже 5 тис. порушень митних правил на понад 4,3 млрд грн.
Фото: ДБР