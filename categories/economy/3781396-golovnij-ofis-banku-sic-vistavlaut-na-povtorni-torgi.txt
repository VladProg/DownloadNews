Фонд гарантування вкладів фізичних осіб виставляє на повторний продаж головний офіс АТ «Банк Січ» у центрі Києва за стартовою ціною у 154 млн грн.

Як передає Укрінформ, про це повідомляє пресслужба Фонду гарантування.
"10 листопада 2023 року в системі Prozorro.Продажі відбудеться повторний аукціон з продажу майна АТ «Банк Січ», що ліквідується Фондом гарантування вкладів. До складу лоту увійшли офісна будівля банку, основні засоби (4857 одиниць), картки на пальне та капітальні вкладення в приміщення дизельної-чилерної в офісі", - йдеться в повідомленні.

Колишній головний офіс банку «Січ», загальною площею понад 2,5 тис. кв. м, займає 1-4 поверхи сучасного 22-поверхового будинку преміум-класу. Серед беззаперечних переваг об’єкту – його місцерозташування: історичний та діловий центр столиці – Шевченківський район Києва, пров. Несторівський, 6.


Об’єкт має фасадне розташування. Поруч – інтенсивні транспортні та пішохідні потоки, якісна розвинена інфраструктура: торговельний центр, різноманітні кафе та ресторани, магазини, відділення банків тощо. Поблизу знаходяться Львівська площа, Пейзажна алея, у пішій доступності – станція метро «Золоті ворота».


Початкова ціна – 154 млн грн.
Торги будуть проходити за англійською моделлю аукціону з покроковим підвищенням початкової ціни.
Як повідомлялося, 10 серпня 2022 року в АТ «Банк Січ» після визнання його неплатоспроможним було запроваджено тимчасову адміністрацію. З 10 жовтня 2022 року строком на три роки розпочато процедуру ліквідації банку.
Фото: prozorro.sale