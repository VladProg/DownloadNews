Урядова команда на чолі з Прем'єр-міністром Денисом Шмигалем скоординувала кроки в реалізації змін і реформ у межах програми ЄС Ukraine Facility.

Про це глава уряду повідомив у Телеграмі, передає Укрінформ.
«Разом з урядовою командою скоординували наші кроки в реалізації змін і реформ у межах програми Європейського Союзу Ukraine Facility, яка передбачає фінансування в розмірі 50 млрд євро протягом 4 років», - зазначив Шмигаль.
Серед ключових напрямків роботи, на яких зосереджений уряд, він назвав посилення оборони й безпеки, цифровізацію, інтеграцію в європейські ринки, нові підходи у ветеранській та соціальній політиці, розвиток людського капіталу, енергетичну незалежність
За словами Прем'єр-міністра, наскрізними в модернізації країни є безпека, енергоефективність, екологічність та безбар'єрність. Ці параметри стануть обов’язковими при відновленні України та при реалізації всіх майбутніх проєктів, наголосив він.

«Усі ці зміни рухають нас уперед та наближають до стратегічних цілей: перемоги України, вступу до Європейського Союзу і НАТО», - зазначив Прем'єр-міністр.
Як повідомлялося, урядова команда розробляє спеціальну дорожню карту – Український план (Ukraine Plan) зі структурних реформ та інвестиційних проєктів, які мають реалізувати в наступні чотири роки.