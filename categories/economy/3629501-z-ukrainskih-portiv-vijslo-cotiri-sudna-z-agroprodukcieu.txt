У середу 7 грудня з морських портів Одеської області вийшло 4 судна з 149,3 тис. т агропродукції на борту, яка буде доставлено в Азію та Європу.

Як передає Укрінформ, про це повідомляє пресслужба Міністерства інфрастурктури України у Фейсбуці.
«Зернова ініціатива: з портів Великої Одеси вийшли 4 судна з 149,3 тис. тонн агропродукції для Азії та Європи», - йдеться у повідомленні.
Зазначається, що серед цих суден є балкер SUGAR, який доставить 37,5 тис. т олії для Індії.

Наразі в портах Одеської області обробляється 20 суден. На них завантажують 613,2 тис. т української агропродукції. По «зерновому коридору» рухаються 3 судна під завантаження 162,4 тис. т агропродукції.
З 1 серпня з портів Одещини вийшли 529 суден, які експортували 13,2 млн тонн українського продовольства до країн Африки, Азії та Європи.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовились про продовження «ініціативи з безпечного транспортування агропродукції через Чорне море» ще на 120 днів. Вона починала роботу 22 липня, а перше судно з українським продовольством в її межах вийшло з порту Одеси.