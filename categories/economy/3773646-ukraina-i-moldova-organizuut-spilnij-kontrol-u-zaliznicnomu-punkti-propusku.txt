Україна і Молдова здійснюватимуть спільний контроль у залізничному пункті пропуску «Новосавицька-Кучурган» на українській території.

Про це Прем'єр-міністр Денис Шмигаль повідомив у Телеграмі, передає Укрінформ.

«Україна та Молдова організують спільний контроль на пункті пропуску для залізничного сполучення «Новосавицька-Кучурган» на території України. Відповідний протокол був підписаний сьогодні головами прикордонних і митних служб наших країн за підсумками онлайн-розмови з Прем’єр-міністром Молдови Доріном Речаном», - зазначив Шмигаль.
Він нагадав, що навесні країни вперше застосували спільний контроль на залізниці в пункті пропуску «Серпневе 1 - Басараб’яска». Це суттєво сприяє українському експорту, вдвічі зменшує тривалість усіх процедур, мінімізує черги, заощаджує державні кошти, наголосив глава українського уряду.
За його словами, у перспективі досвід спільного контролю сторони планують застосувати в усіх пунктах пропуску з Молдовою, а згодом і на кордонах з усіма сусідами-державами ЄС.
«Разом ми розвиваємо швидку логістику в західному напрямку. У трикутнику Україна-Молдова-Румунія маємо всі можливості активізувати логістичні коридори, щоб диверсифікувати шляхи українського експорту», - заявив Прем'єр-міністр.
Як повідомляв Укрінформ, наступного тижня відбудеться спільне засідання урядів України та Румунії з питання розширення експортної спроможності України.