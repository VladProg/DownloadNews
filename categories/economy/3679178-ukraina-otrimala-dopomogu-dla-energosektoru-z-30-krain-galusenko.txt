З початку великої війни Україна отримала від міжнародних партнерів 450 вантажів гуманітарної допомоги з енергетичним обладнанням. Загальна вага допомоги сягнула понад 5650 тонн.

Про це повідомив міністр енергетики України Герман Галущенко, передає Укрінформ з посиланням на пресслужбу міністерства.
«Завдяки цій допомозі ми змогли відновити роботу великої кількості об’єктів енергетичної інфраструктури, які росіяни обстрілювали з ракет, дронів та артилерії. Це надзвичайно великий внесок в енергетичну стабільність України і, зрештою, нашої майбутньої перемоги», - зазначив Галущенко.
Серед отриманого обладнання – понад 1700 генераторів, близько тисячі трансформаторів, мобільні газові котельні, спецтехніка, високовольтне обладнання для ремонту ЛЕП, пересувна кабельна лабораторія. Всього допомогу Україні надали 30 країн світу з різних континентів.

«Використовуючи устаткування від наших партнерів, ми повернули світло і тепло мільйонам українців, пройшли цю надскладну зиму і вже готуємося до наступного опалювального сезону. Міжнародна коаліція робить внесок не тільки у нашу, але й світову енергетичну безпеку», - резюмував український міністр.




Як повідомлялось, Міністерство енергетики розробило онлайн-платформу AidEnergy. Це «єдине вікно» для збору, актуалізації та інформування донорів щодо потреб компаній ПЕК, опрацювання та підтвердження пропозицій донорів, розподілу гуманітарної допомоги та звітування.
Фото: Міненерго