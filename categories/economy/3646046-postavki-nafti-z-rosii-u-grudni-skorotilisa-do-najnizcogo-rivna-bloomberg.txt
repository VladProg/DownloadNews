Поставки сирої нафти з росії впродовж останніх чотирьох тижнів упали до найнижчого рівня за 2022 рік – після обмежень, запроваджених проти рф через її агресію проти України.

Про це повідомляє агентство Bloomberg, передає Укрінформ.
«Загальні морські перевезення по країні впали на 117 тисяч барелів на день – до 2,615 мільйонів барелів у середньому за чотири тижні», - зазначається в повідомленні.
При цьому звертається увага, що вантажі російської нафти до Китаю, Індії й Туреччини, які стали порятунком для кремля після європейських обмежень, скоротилися втретє поспіль.
Крім того, зазначається, що на зменшення перевезень із чорноморських і тихоокеанських портів минулого місяця вплинули також шторми. Так, у грудні завантаження в російському порту Козьміно були зупинені на 11 днів через негоду.
Водночас, свою роль може відіграти нестача суден для перевезення вантажів на більші відстані, які знадобляться рф після заборони ЄС на морський імпорт сирої нафти.
Як повідомлялося, 5 грудня країни G7 у відповідь на агресію рф проти України ввели обмеження на послуги, пов’язані з морськими перевезеннями російської нафти. Водночас, були запроваджена максимально допустима ціна на цю російську продукцію.