Сума допомоги, наданої газорозподільними компаніями ЗСУ та цивільному населенню, за перших три місяці 2023 року перевищила 92 млн грн.

Про це Укрінформу повідомили в пресслужбі Регіональної газової компанії.
З перших днів повномасштабної війни українські газовики допомагають армії та сприяють відновленню населених пунктів. Загалом за час військової агресії рф оператори ГРМ спрямували на це 273 млн грн.
«Ми визначилися з пріоритетами нашої допомоги. Ми допомагаємо планово і регулярно. Завдяки тісному зв’язку з військовими закриваємо їхні найважливіші потреби», – зазначає генеральний директор РГК Олексій Тютюнник.
Кошти були спрямовані насамперед на підтримку мобілізованих та їхніх сімей, адже у ЗСУ зараз служать понад 1 268 працівників газорозподільних компаній. За рік війни компанії, що працюють під брендом РГК, взяли шефство над окремими бригадами та підрозділами і допомагають їм на постійній основі.
Наприклад, АТ «Чернівцігаз» допомагає підрозділу «Вовки Да Вінчі», а АТ «Чернігівгаз» опікується 21-м окремим стрілецьким батальйоном «Чернігів» та 1-ю окремою танковою Сіверською бригадою. Лише останнім часом вони передали військовим тонну дизельного палива, ноутбуки, прилад нічного бачення та автомобіль.
Ще один напрямок – постійно діюча акція «Авто для ЗСУ». Лише у першому кварталі цього року на придбання автотехніки було спрямовано 3,7 млн грн.
З початку війни газовики закупили для військових понад 200 автомобілів. Кожен із них пройшов повний техогляд та був дооснащений для роботи на передовій. Крім того, газорозподільні компанії передали десятки одиниць будівельної та інженерної техніки зі своїх автопарків.
Наприкінці 2022 року газовики, що працюють під брендом РГК, профінансували придбання для одного з підрозділів ударного безпілотника «Тор» вартістю 1,7 млн грн. Ця допомога триває і у 2023 році; так, у січні - березні на придбання бойової техніки витрачено 2,5 млн грн.
Нещодавно РГК спільно з благодійним фондом «Повернись живим» оголосила збір 1 млн грн для купівлі тренажера протитанкового ракетного комплексу (ПТРК). Завдяки йому бійці ЗСУ навчаться користуватися ПТРК «Корсар» та знищувати ворожу бронетехніку та гелікоптери. Завдяки клієнтам компанії вже зібрано майже 255 тис. грн.
Долучитись до збору можна за посиланням або у 104.ua Клієнтських просторах, де проходить всеукраїнська акція газовиків «Рік незламності».
Як повідомлялось, РГК постійно організовує допомогу у великих масштабах. Так, під час акції «Зігріємо наших» заводи RGC Production виготовили понад 1600 пічок-буржуйок. Це - реальна підтримка для тисяч українських військових, а також для об’єктів соціальної інфраструктури по всій Україні.
На гуманітарну допомогу населенню та відновлення енергетичної і соціальної інфраструктури - шкіл, будинків та споруд - лише у першому кварталі 2023 року було виділено 6,5 млн грн.
Фото: РГК