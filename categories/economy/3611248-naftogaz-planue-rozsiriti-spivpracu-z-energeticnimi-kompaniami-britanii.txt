Голова правління НАК "Нафтогаз України" Олексій Чернишов під час зустрічі із Надзвичайним і Повноважним Послом Великобританії в Україні Меліндою Сіммонс обговорив розширення співпраці із британськими компаніями, які працюють у нафтогазовій сфері.

Як передає Укрінформ, про це Чернишов повідомив у Фейсбуці.

Очільник Нафтогазу зазначив, що темами розмови із Сіммонс стали поглиблення співпраці, проходження опалювального сезону та закупівля газу.



"Домовились, що будемо розширювати контакти з нафто- та газовими компаніями Великої Британії для стабілізації ситуації в енергетиці та розвитку газовидобування", - написав Чернишов.
Окрім того, голова правління НАКу та Сіммонс обговорили питання операційної діяльності Нафтогазу і важливість призначення наглядової ради компанії для забезпечення здорового корпоративного управління‎.
Як повідомлялося, Кабмін 1 листопада звільнив голову правління НАК «Нафтогаз України» Юрія Вітренка. На цій посаді Вітренко перебував із квітня 2021 року.
Уже 3 листопада уряд призначив колишнього міністра розвитку громад і територій Олексія Чернишова головою правління НАК «Нафтогаз України».


Фото: Фейсбук Олексія Чернишова