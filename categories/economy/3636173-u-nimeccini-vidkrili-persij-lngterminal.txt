Німеччина зробила великий крок до енергетичної незалежності від росії, отримавши перший термінал для прийняття газу морем.

Про це заявив канцлер ФРН Олаф Шольц під час церемонії відкриття першого в Німеччині LNG-терміналу в Вільгельмгсафені, повідомляє кореспондент Укрінформу.
«Це дуже великий внесок у нашу безпеку... Це добрий день для нашої країни і добрий знак для всього світу, що німецька економіка спроможна продовжувати залишатися сильною і впоратися з викликами», - заявив глава уряду.


Фото: POOL

Шольц зазначив, що російська війна несе нестерпні страждання українцям, але її наслідки відчуває весь світ, зокрема, через зростання цін на енергоносії та інфляцію. Це змушує багатьох думати про енергетичну безпеку. Німеччина, зазначив її канцлер, швидко відреагувала на ситуацію.
«Ми дуже швидко вирішили, що ми хочемо зробити все для того, щоби стати незалежними від трубопроводного газу з росії», - сказав Шольц. Він нагадав, на початку року, коли було вирішено розпочати спорудження терміналів на німецькому узбережжі, багато хто говорив, що завершити будівництво в такі короткі строки неможливо. «Це – новий німецький темп», - зазначив Шольц, додавши, що це має стати прикладом і для інших галузей.
Глава уряду заявив, що на підході інші термінали – в Лубміні, Штаде та Брунсбюттелі. «Після цього Німеччина насправді зможе сказати: Німеччина забезпечила свою енергобезпеку та показала всім, на що вона насправді здатна», - заявив канцлер.
У суботу спеціальне судно «Höegh Esperanza» пришвартувалося Вільгельмгсафені, будівництво терміналу в якому було схвалено 27 лютого. Заводом у Вільгельмсгафені керує імпортер газу Uniper.
У церемонії взяли також участь віцеканцлер, міністр економіки Роберт Габек, міністр фінансів Крістіан Лінднер, прем'єр-міністр Нижньої Саксонії Штефан Вайль та інші.
Плавучий термінал біля узбережжя Північного моря в Нижній Саксонії покликаний допомогти закрити дефіцит у постачанні газу Німеччині, спричинений відсутністю поставок з рф.
До кінця наступного року планується побудувати ще чотири термінали в Брунсбюттелі (Шлезвіг-Гольштейн), Штаде (Нижня Саксонія) і Лубміні (Мекленбург-Передня Померанія). За розрахунками Мінекономіки ФРН, разом вони можуть закрити третину обсягу природного газу, необхідного Німеччині.
Фото: dpa