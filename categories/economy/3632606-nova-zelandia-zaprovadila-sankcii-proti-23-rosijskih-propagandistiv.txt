Уряд Нової Зеландії запровадив нові обмежувальні заходи проти росії за повномасштабну агресію проти України, які стосуються 23 росіян.

Як передає Укрінформ, про це повідомляється на сайті уряду країни.
Зазначається, що нові санкції, запроваджені в рамках поточної відповіді Нової Зеландії на війну в Україні, спрямовані проти окремих осіб і мереж, які стоять за дезінформаційними кампаніями, що підтримують агресивні дії путіна.
Міністр закордонних справ країни Наная Махута оголосила, що санкції накладають проти 23 осіб, які підтримують незаконне російське вторгнення в Україну.
"путін продовжує використовувати мережу медіаагентств і впливових коментаторів як частину своєї пропагандистської машини, щоб поширювати неправдиву інформацію та брехню як частину свого наративу про вторгнення в Україну", - сказала міністр.
За її словами, особи, проти яких сьогодні введені санкції, мають прямий вплив на суспільне уявлення про незаконну та неспровоковану війну росії. Серед них представники російських ЗМІ та інформаційних агентств.
Зокрема, під санкції потрапили міністр цифрового розвитку, зв’язку та ЗМІ Максут Шадаєв, генеральний директор Першого каналу Костянтин Ернст і ключовий персонал російських ЗМІ, зокрема "ІнфоРос", "Південний фронт" і Фонд стратегічної культури.
Вони створюють "туман дезінформації, який обслуговує агресію путіна проти територіального суверенітету України", заявила Махута.
Загалом уряд Нової Зеландії запровадив санкції проти понад 1200 фізичних та юридичних осіб через повномасштабну війну росії проти України. А також запровадив безпрецедентні торгові санкції, які призвели до різкого скорочення двосторонньої торгівлі з росією.