Нині найскладніша ситуація в енергетичній сфері в Донецький та Харківській областях, де ворог майже щодня атакує артилерією об’єкти генерації та розподільчі мережі.



Про це Прем’єр-міністр Денис Шмигаль сказав на засіданні уряду у п'ятницю, передає Укрінформ.
«Але найскладніше на Донеччині та Харківщині, де ворог майже щодня атакує артилерією об’єкти генерації та розподільчі мережі. Ситуація ускладнюється погодними умовами, які уповільнюють не тільки відновлювальні роботи, але й роботу саперних бригад», - сказав Шмигаль.
За його словами, непроста ситуація на Київщині, де ворог завдав удару по об’єктах генерації. Через це на лівобережжі дефіцит більш суттєвий.
«Зараз в системі ситуація контрольована, але все ще зберігається значний дефіцит електричної енергії. Пошкоджені всі теплові та гідроелектростанції в країні, різною мірою пошкоджено 40% обʼєктів високовольтної мережі. Тому в більшості регіонів обмеження електропостачання все ще значні. Це необхідний захід для утримання збалансованої роботи нашої енергосистеми», - підкреслив Прем’єр-міністр.
За даними глави уряду, станом на ранок 9 грудня резервними схемами вдалося заживити споживачів Одещини, яка постраждала під час останньої ракетної атаки. Частково введені в роботу об’єкти теплової генерації в Одеській та Херсонській областях, що дозволило, зокрема, запустити в роботу системи опалення. Але обмеження споживання залишається значним через суттєві пошкодження, констатував Шмигаль.
Як повідомлялося, росія 23 листопада завдала чергового масованого ракетного удару по українських населених пунктах. Пошкоджено об'єкти енергетичної інфраструктури, у всіх регіонах відбулися аварійні відключення.
Фото: КМУ