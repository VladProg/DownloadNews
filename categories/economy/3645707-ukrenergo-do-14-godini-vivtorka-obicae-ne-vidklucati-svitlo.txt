Завдяки теплій погоді споживання електроенергії в Україні знижено, тому обмеження споживання до 14:00 не застосововуватимуться.

Як передає Укрінформ, про це повідомляє НЕК «Укренерго» у Фейсбуці.
«Станом на 11:00 3 січня завдяки теплій погоді споживання в Україні знижене. Електростанції виробляють достатньо електроенергії для покриття навантаження. Крім цього, через ясну погоду у ранкові та денні години підвищене виробництво електроенергії сонячними електростанціями. Тому обмеження споживання до 14:00 не застосовуються», – йдеться у повідомленні.
Водночас, на вечір прогнозується поступове зростання споживання. Тому диспетчерський центр Укренерго довів ліміти споживання до областей на другу половину доби з метою забезпечення балансу в енергосистемі.
Водночас, перший заступник голови Київської міської державної адміністрації Микола Поворозник в ефірі телемарафону "Єдині новини" заявив, що у столиці поки немає аварійних та планових відключень світла, усе місто з електрикою.
"Враховуючи те, що температура на вулиці плюсова, достатньо тепло, а також те, що на свята багато містян поїхали, у нас зараз місто повністю з електрикою. Відключень аварійних та стабілізаційних на даний момент немає", - сказав Поворозник.
Він зазначив, що водопостачання та теплопостачання також надається в повному обсязі.
Зазначається, що ворог знову завдав ударів по енергооб'єктах на сході та півдні країни, є пошкодження в розподільчих мережах. Ремонтні роботи та відновлення живлення будуть проведені відразу після отримання відповідних дозволів військових.
Укренерго, разом з виробниками електроенергії та обленерго продовжують відновлювати пошкоджені росіянами енергооб’єкти для забезпечення живлення споживачів та підвищення його надійності.
Як повідомлялося, за даними обласних військових адміністрацій, російська армія з початку 2023 року здійснила масовані атаки на 11 областей України та Київ.