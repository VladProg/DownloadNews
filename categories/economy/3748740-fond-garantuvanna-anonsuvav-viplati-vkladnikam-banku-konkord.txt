Фонд гарантування вкладів фізичних осіб у повному обсязі забезпечить розрахунок із вкладниками та кредиторами АТ «АКБ «Конкорд».

Як передає Укрінформ, про це повідомляє пресслужба Фонду гарантування.
"Фонд гарантування вкладів фізичних осіб уже з наступного тижня розпочне виплату гарантованого відшкодування вкладникам АТ «АКБ «Конкорд», рішення про ліквідацію якого було прийнято регулятором 1 серпня 2023 року", - йдеться в повідомленні.
Зазначається, що наразі триває процес формування реєстру вкладників. Після оголошення про початок виплат вкладники банку – фізичні особи, у тому числі фізичні особи-підприємці, – зможуть отримати свої кошти в одному із 12 банків-агентів Фонду. Вкладник сам обирає банк та відділення, у якому бажає отримати кошти. Крім того, існує можливість отримати гарантоване відшкодування від Фонду дистанційно. Таку послугу на сьогодні надають 5 банків-агентів.
Загальна сума гарантованого відшкодування вкладникам АТ «АКБ «Конкорд», призначена до виплат, становить 639 млн грн. Завдяки дії норми про повне відшкодування за вкладами на період воєнного стану та трьох місяців після його завершення, кожен вкладник отримає від Фонду кошти у повному розмірі вкладу, включаючи відсотки, нараховані на кінець дня 1 серпня, крім випадків, передбачених частиною четвертою статті 26 Закону України «Про систему гарантування вкладів фізичних осіб».
«Банк «Конкорд» – це 7 банк, ліквідацію якого Фонд розпочав уже під час повномасштабного вторгнення. Фонд має достатньо коштів для виплати повної суми відшкодування усім вкладникам. І вже за фактом формування реєстру кредиторів та ліквідаційної маси банку, ми розпочнемо розрахунок із кредиторами і Фонд гарантування забезпечить повернення коштів кредиторам банку у повному обсязі», – сказала заступниця директора-розпорядника Фонду Ольга Білай.
Як повідомляв Укрінформ, Нацбанк відкликав ліцензію і ліквідує з 1 серпня 2023 року банк «Конкорд» за систематичні порушення вимог законодавства у сфері запобігання та протидії легалізації (відмиванню) доходів, одержаних злочинним шляхом.
Фото: concord.ua