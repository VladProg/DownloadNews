Антимонопольний комітет України дозволив передати водоканал "Дніпро-Західний Донбас" з державної до спільної власності територіальних громад Дніпропетровщини.

Про це повідомляє у Телеграмі голова Дніпропетровської обласної ради Микола Лукашук, передає Укрінформ.
"Верховна Рада проголосувала «за», Президент підписав закон. Антимонопольний комітет сказав своє слово. Тепер чекаємо на рішення Кабміну. Сподіваємось на позитивне, бо, отримавши «Дніпро – Західний Донбас» у спільну власність громад, Дніпропетровська обласна рада зможе модернізувати підприємство, робити необхідні ремонтні роботи, вирішити питання боргів", - йдеться у дописі.
На сайті Антимонопольного комітету також є відповідне рішення, в якому зазначено, що "надано дозвіл Дніпропетровській обласній раді на набуття контролю над державним міжрайонним підприємством водопровідно-каналізаційного господарства "Дніпро-Західний Донбас".


В обласній раді нагадують, що ще до повномасштабного вторгнення держпідприємство регулярно відключали від електроенергії через борги. Як результат - зупинялась і подача води в домівки громадян. Суттєво вплинути на ситуацію обласна рада не могла, бо не мала повноважень. Тож, два роки тому разом з народними депутатами було розроблено і подано до Верховної Ради законопроєкт про внесення зміни до Закону України «Про передачу об’єктів права державної та комунальної власності» щодо передачі з державної у комунальну власність цілісних майнових комплексів підприємств водопровідно-каналізаційного господарства.
"Ініціатива спрямована на вдосконалення системи управління у сфері забезпечення водної безпеки держави, розширення можливостей органів місцевого самоврядування для забезпечення модернізації систем питного водопостачання та централізованого водовідведення", - наголосив Лукашук.
Якщо рішення про передачу водоканалу буде прийнято на всіх рівнях, то це проблема водопостачання в оселі близько 300 тисяч жителів області в Синельниківському та Павлоградському районах буде вирішена.
Як повідомляв Укрінформ, Дніпропетровська обласна рада 28 квітня ухвалила низку бюджетних рішень, зокрема виділила 250 млн грн на реконструкцію приміщень для розташування сучасних реабілітаційних центрів для військових.
Фото з сайту osn.com.ua