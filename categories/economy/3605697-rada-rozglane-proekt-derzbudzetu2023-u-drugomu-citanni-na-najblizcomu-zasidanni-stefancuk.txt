Верховна Рада розгляне законопроєкт №8000 "Про Державний бюджет України на 2023 рік" у другому читанні на найближчому засіданні.

Про це Голова ВР Руслан Стефанчук заявив в ефірі телемарафону "Єдині новини", повідомляє кореспондент Укрінформу.
Спікер українського парламенту розповів, що за результатами візиту до України місії Міжнародного валютного фонду було внесено певні корективи в текст проєкту Держбюджету-2023. "Він буде винесений на одне з найближчих засідань Верховної Ради", - сказав Стефанчук, висловивши сподівання, що до 10 листопада Україна отримає головний кошторис наступного року.
Він підкреслив, що левова частина видатків Державного бюджету на 2023 рік передбачена для сектору безпеки та оборони. Водночас Голова ВР висловив віру, що після перемоги документ буде переглянуто на користь розвитку та відбудови держави.
Як повідомляв Укрінформ, 7 жовтня Верховна Рада у першому читанні ухвалила проєкт Державного бюджету України на 2023 рік.
31 жовтня Кабінет Міністрів подав до ВР проєкт Держбюджету-2023 для розгляду в другому читанні.
Фото: ФБ