Штати намагалися укласти із лідерами Саудівської Аравії секретну угоду заради нарощування глобального видобутку нафти.

Як повідомляє кореспондент Укрінформу, про це пише Bloomberg.

“Члени Республіканської партії Палати представників США анонсували розслідування інформації про провалену “секретну угоду для нарощування видобутку” між адміністрацією Байдена та Саудівською Аравією”, - йдеться у матеріалі.

Зазначається, що за даними New York Times, посадовці Держдепу та Ради Нацбезпеки США намагалися таємно домовитися із Саудівською Аравією про збільшення видобутку нафти країнами ОПЕК+ до виборів у США, що відбулися у листопаді. Натомість у серпні ОПЕК+ оголосив про зменшення видобутку, чим зашкодив президенту Байдену.
“Якщо Адміністрація домовляється про секретні угоди на шкоду американським виробникам енергії й з політичною метою, американський народ заслуговує знати про це”, - сказав один з ініціаторів розслідування, член палати представників Джеймс Комер.

Bloomberg додає, що в Палаті представників, контроль над якою наступного року перейде до Республіканської партії, вже було оголошено про кілька розслідувань щодо енергетичної політики чинної Адміністрації США.