Національний банк України закликав Німеччину сприяти запровадженню персональних санкцій проти керівництва центрального банку Росії і, зокрема, його очільниці.

Як передає Укрінформ, про це йшлося під час зустрічі голови Національного банку Андрія Пишного з федеральним міністром фінансів Німеччини Крістіаном Лінднером та Надзвичайним і Повноважним послом Німеччини в Україні Мартіном Єґером, повідомляє пресслужба регулятора у Фейсбуці.
Під час зустрічі Пишний подякував громадянам та уряду Німеччини за військову та фінансову допомогу й тимчасовий прихисток для українців і запевнив, що українська влада буде й надалі максимально відкритою для партнерів та сприятиме реалізації спільних проєктів з відновлення України.

«Потужна підтримка дає нам можливість впевнено дивитись у майбутнє. Ми зацікавлені, щоб ця підтримка зберігалася на високому рівні, адже війна триває. Ми також прагнемо, щоб в Україну надходив приватний капітал. Задля цього ми рухаємось у бік пом’якшення валютних обмежень і повернення більш ринкових механізмів», - зазначив голова НБУ.
Зараз Національний банк України спрямовує зусилля не лише на підтримку фінансової стабільності, але й на створення передумов для прогресивного розвитку. В умовах війни було презентовано нову інституційну стратегію, яка чітко визначає ключові завдання НБУ та враховує євроінтеграційні пріоритети.
Пишний нагадав, що було розроблено Стратегію розвитку фінансового сектору України. Після оприлюднення стратегії найближчими тижнями в міжнародних партнерів та приватних інвесторів буде повний набір стратегічних документів для розбудови взаємовідносин з українським фінансовим сектором.
Голова НБУ також відзначив активну залученість Німеччини до питання посилення санкційного тиску на Росію. У цьому контексті він закликав запровадити персональні санкції проти керівництва центрального банку Росії і, зокрема, його очільниці, яка сприяє обходу санкцій та розвитку ірано-російських відносин.
«Ви відіграєте одну з ключових ролей в санкційній коаліції. Ваша підтримка потрібна Україні, адже санкції позбавляють Росію ресурсу і знижують її спроможність вести криваву війну проти європейських цінностей», – підкреслив Пишний.
Як повідомляв Укрінформ, міністри фінансів України та Німеччини - Сергій Марченко та Крістіан Лінднер - підписали меморандум про співпрацю між двома країнами, який розширить можливості допомоги бюджету України у майбутньому.
Фото: НБУ