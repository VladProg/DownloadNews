До законопроекту “Про Державний бюджет України на 2024 рік” депутати подали 1 620 поправок на загальну додаткову суму ₴12,5 трильйона.

Про це у Фейсбуці повідомила голова Комітету Верховної Ради України з питань бюджету Роксолана Підласа, передає Укрінформ.
"До державного бюджету 2024 року подано 1620 поправок на загальну додаткову суму 12,5 трильйонів гривень. В 2022 році депутати були набагато скромніші. До державного бюджету на 2023 рік були подані 1270 пропозицій на загальну суму 3,7 трильйона гривень", - написала Підласа.
Вона підкреслила, що врахувати всі ці бажання народних депутатів неможливо тому, що реалістично внутрішні ресурси (усі можливі надходження), ОВДП і допомога партнерів складають максимум 3,96 трлн грн на рік і вони вже розподілені Мінфіном на видатки у проєкті бюджету.
Як повідомляв Укрінформ, Кабінет Міністрів на засіданні 15 вересня затвердив проєкт Закону "Про Державний бюджет України на 2024 рік” (№10000) із власними доходами загального фонду бюджету в 1 трлн 560 млрд грн та видатками загального фонду у 3 трлн 108 млрд грн.