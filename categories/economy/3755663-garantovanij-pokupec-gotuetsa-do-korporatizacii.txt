ДП «Гарантований покупець» розраховує на запуск процесу корпоратизації у вересні 2023 року.

Про це повідомив в.о. директора держпідприємства Артем Некрасов в інтерв'ю Укрінформу.
«На сьогодні проєкт розпорядження Кабміну про корпоратизацію «Гарантованого покупця» підготовлений, і на початку тижня його направили на погодження до інших міністерств та відомств (Мінфін, Мінцифри, Міненерго, Фонд держмайна). Сподіваємося, що у вересні процес корпоратизації запустимо», - сказав Некрасов.
Він зазначив, що корпоратизація допоможе компанії у виході на зовнішні ринки, адже при формуванні наглядової ради з'явиться можливість залучити незалежних експертів, які знаються на торгівлі електроенергією на європейських ринках.
Крім того, корпоратизація сприятиме прозорості роботи компанії.
За оцінкою Некрасова, процес корпоратизації після запуску триватиме 6-12 місяців.
Як повідомлялося, ДП «Гарантований покупець» є посередником між виробниками електроенергії з відновлюваних джерел та покупцями такої електроенергії, також держпідприємство забезпечує придбання електроенергії для потреб населення.