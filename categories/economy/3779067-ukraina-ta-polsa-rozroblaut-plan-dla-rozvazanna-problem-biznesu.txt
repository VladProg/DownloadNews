Спільна українсько-польська робоча група працюватиме над створенням спеціального плану дій для розв'язання проблем участі польського бізнесу у відбудові України та українського бізнесу в Польщі.

Як передає Укрінформ, про це повідомляє Мінвідновлення за підсумками зустрічі заступниці міністра розвитку громад, територій та інфраструктури України Олександри Азархіної з держсекретаркою міністерства розвитку та регіональної політики Польщі Ядвігою Емілевич.
"Сьогодні за результатами продуктивного обговорення ми зробили крок до усунення можливих перешкод у співпраці", - зазначила під час зустрічі Азархіна.
У міністерстві додали, що потенційні проблеми польського бізнесу в Україні - це переважно загальні проблеми будь-якого іноземного бізнесу, що братиме участь у відбудові. Спеціальний план дій допоможе виявляти ці проблеми та швидко їх вирішувати.

Для розробки плану буде створено спільну українсько-польську робочу групу з долученням представників інших міністерств та відомств.
Під час зустрічі Азархіна та Емілевич також обговорили продовження співпраці у сфері регіональної політики. Йдеться про підтримку під час створення відповідних стратегічних документів та оновлення Державної стратегії регіонального розвитку.
Польська сторона зазначила, що планує запровадити навчання для представників української сторони у сфері регіональної політики наступного року.
Як повідомлялось, у Рівному в межах проєкту «Польський сервіс відбудови України» відбувся форум за участю підприємців обох країн.
Фото: mtu.gov.ua