Росія вийшла з Чорноморської зернової ініціативи, щоб спровокувати підвищення цін на зерно й за високими цінами продати якомога більшу кількість свого власного зерна, змішуючи його з краденим українським.

Як передає власний кореспондент Укрінформу у Нью-Йорку, про це міністр закордонних справ Дмитро Кулеба заявив, відповідаючи на запитання журналістів у штаб-квартирі ООН.
«Заробити на цьому грошей для фінансування своєї воєнної машини і собі в кишеню, на яхту щось відкласти. Це стовідсотково, тому що ми бачимо: поки вони блокують чорноморський коридор, російські кораблі з зерном шурують на повній потужності з Росії через Чорне море на інші ринки», - наголосив він.
За словами Кулеби, Росія завжди торгується за дві речі – гроші і території, «у Кремлі сидять бариги й рубляться за кожну копійку».
Україні відомо про намагання РФ досягти альтернативних домовленостей про гуманітарне постачання зерна, аби показати, що це можна робити без України, пояснив він.
«Ми знаємо зміст цієї ініціативи, ми знаємо, яким країнам вони її запропонували», – сказав Кулеба, зауваживши, що якщо вона буде реалізована, то означатиме, що вони братимуть участь у шахрайській схемі Росії. Ми працюємо над тим, щоб цього не сталося, зауважив він.
На переконання Кулеби, якщо є політична воля, щоб забезпечити постачання українських зернових на світові ринки, то має бути й спосіб зробити це. Якщо Росія відмовиться від угоди, то Україна, Туреччина і ООН чи будь-яка інша країна або групи країн «могли б виступити зі своєю ініціативою – продовжити наявну чи створити нову модель поставок», зазначив він.
Він розповів, що питання безпеки, аби Росія не напала на судно, яке перевозить зерно, розглядається в різних столицях і у штаб-квартирі ООН. «І зараз йдуть дуже активні дискусії, у тому числі під час моїх численних двосторонніх зустрічей, нарад, які я проводжу тут, аби знайти вихід», - наголосив міністр.
«Це непроста ситуація. Десь нам доводиться ризикувати. Та ми повинні продемонструвати, що можемо продовжувати жити без Росії», – додав він.
Її поводження він охарактеризував як звичайний шантаж. Москва заблокувала порти країни, піддала світ ризикові глобальної продовольчої кризи, а якщо їй «зійдуть з рук деякі зі скоєних нею злочинів», то вона готова буде «зняти деякі обмеження».
Водночас Кулеба застеріг від виконання вимог Росії. «Москва продовжить ініціативу на один місяць, а ще через місяць висуне інший список вимог. Це називається шантажем, і з шантажем не можна миритися», – наголосив міністр.
Як повідомлялося, Дмитро Кулеба перебуває у Нью-Йорку з робочим візитом, куди він прибув для участі в засіданні Ради Безпеки ООН та у відкритих дебатах Генеральної Асамблеї ООН щодо ситуації в Україні.
У понеділок Росія заявила, що вийшла із Чорноморської зернової угоди.
Фото: ОПЗ