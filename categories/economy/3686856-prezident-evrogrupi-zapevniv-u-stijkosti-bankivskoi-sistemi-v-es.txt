Банківська система в єврозоні є стійкою, і попри виклики навіть демонструє ріст.

Як передає кореспондент Укрінформу, про це заявив журналістам президент Єврогрупи Паскаль Доног'ю перед початком другого дня саміту ЄС у Брюсселі.
"Наразі я впевнений у стійкості нашої банківської системи. Я думаю, що минулий рік був для нас дуже хорошим прикладом. Незважаючи на початок цієї жахливої війни проти народу України, Єврозона де-факто зросла. Незважаючи на очікування і прогнози багатьох, наша фінансова система показала, що вона здатна витримати виклики - як у зв’язку з пандемією, так і ранні економічні наслідки війни", - прокоментував Доног'ю питання, чи не загрожує банкам у єврозоні банкрутство на тлі подій у Швейцарії та США.
Він додав, що попри виклики, з якими Єврозона зіткнулася у 2022 році, вона продемонструвала ріст на понад 3%. За його прогнозом, у 2023 році єврозона також зростатиме, хоча й меншими темпами.
"Наші регулятори, наші інституції, як на національному, так і на європейському рівні, відіграли дуже важливу роль у зміцненні стійкості нашої банківської системи. І я вважаю, що у нас є резерви і стійкість, щоб забезпечити стабільність нашої банківської системи на даний момент", - заявив Доног'ю.
Водночас президент Єврогрупи відзначив, що бюджетна політика в єврозоні повинна залишатися скоординованою, хоча вона також "потребує повільних змін". З огляду на це він наголосив на необхідності "стійкого прогресу щодо банківського союзу", нагадавши, що минулого літа Єврогрупа досягла домовленості про подальші кроки щодо банківського союзу.
"Зараз настав час реалізувати ці домовленості. Я очікую і сподіваюся, що Комісія незабаром висуне свої пропозиції. Вони будуть спрямовані на реалізацію досягнутих нами домовленостей щодо того, як ми можемо зміцнити схеми гарантування вкладів в умовах будь-яких змін, які можуть статися. І ми повинні, коли ці пропозиції Комісії будуть висунуті, діяти відповідно до них і довести їх до остаточного узгодження в найближчий час", - заявив Доног'ю.
Як повідомляв Укрінформ, Єврогрупа є неформальною структурою, яка поєднує міністрів фінансів 19 країн Єврозони та надає платформу для обговорення питань економічного розвитку та стабільності ринку зі спільною валютою євро. До складу Єврогрупи входять 19 країн ЄС – Австрія, Бельгія, Ірландія, Іспанія, Італія, Люксембург, Нідерланди, Німеччина, Португалія, Фінляндія, Франція, Греція, Словенія, Кіпр, Мальта, Словаччина, Естонія, Латвія та Литва.
Фото: Leah Farrell/Rollingnews.ie