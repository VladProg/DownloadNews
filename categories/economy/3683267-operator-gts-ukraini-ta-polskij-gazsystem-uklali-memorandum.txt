Оператор ГТС України та GAZ-SYSTEM S.A. підписали меморандум про співпрацю для покращення взаємодії між українським та польським ринками газу.

Про це повідомляє Укрінформ із посиланням на пресслужбу ОГТСУ.
«Підписання Меморандуму про співпрацю сприятиме офіційній інтеграції газових ринків Польщі та України. Він визначить сфери співробітництва між двома компаніями, що задовольняють потреби ринків, і забезпечить дорожню карту для подальших зусиль у секторах природного та відновлюваного газу», - зазначив президент GAZ-SYSTEM Марцін Хлудзінський.

Сторони погодилися співпрацювати для досягнення таких цілей:

встановлення довгострокових гарантованих потужностей на міждержавних з’єднаннях між Польщею та Україною шляхом проведення процедури нової (збільшеної) потужності або за допомогою додаткових рішень, які дозволять гарантовані потоки в Україну;
усунення будь-яких бар’єрів для транскордонної торгівлі газом (зокрема, відновлюваних газів), що потребуватиме коригування параметрів якості газу між двома країнами;
аналіз перспективи транспортування зрідженого природного газу між Польщею та Україною з можливим використанням українських сховищ для посилення регіональної газової безпеки.

У межах документу компанії вивчатимуть доступні маршрути та джерела постачання в напрямку України для підвищення використання наявної газової інфраструктури, наприклад, Baltic Pipe, інтерконектора з Литвою та газового інтерконектора зі Словаччиною.
Крім цього, сторони домовились про проведення зустрічей замовників послуг для отримання зворотного зв’язку щодо транскордонних подій. Це дозволить оцінити ринковий інтерес до нових потужностей між двома країнами, транспортування природного газу, використання сховищ.
Також буде створено дослідницьку платформу для транспортування відновлюваних газів, таких як біометан та водень. Це передбачає проведення науково-технічного дослідження щодо маршрутів та можливостей української та польської ГТС для транспортування відновлюваних газів до ЄС.
У рамках цього Україна і Польща планують визначити та реалізувати пілотні проєкти з виробництва та транспортування біометану та водню. При цьому українська ГТС буде підключена до водневого транспортного коридору Європи.
Як повідомлялось, українські замовники послуг із транспортування газу слідом за іноземними колегами здійснюють імпорт газу із країн Європи через Молдову з подальшим закачуванням газу до українських підземних газових сховищ.
Фото: ГТС України