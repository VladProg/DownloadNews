Бюро економічної безпеки виявило порушення у сфері державних закупівель на загальну суму понад 1 млрд грн.

Як передає Укрінформ, про це повідомляє пресслужба БЕБ.
"Аналітики БЕБ виявили ймовірні порушення під час здійснення закупівель у державній сфері на суму майже 500 млн грн, за якими відкрито кримінальні провадження. Також було ідентифіковано ризикові закупівлі за кошти державного бюджету, процедура щодо яких ще не була завершена, на загальну суму 550 млн грн", - йдеться в повідомленні.
Загалом, з початку 2022 року БЕБ встановлено 171 процедуру публічних закупівель, в яких виявлено ризики завищення цін, необґрунтованого та нецільового використання бюджетних коштів на загальну суму понад 1 млрд грн.
На основі аналітичного продукту, детективи БЕБ внесли відомості до ЄРДР щодо 32 фактів ймовірного привласнення, розтрати або заволодіння державними коштами. У межах досудових розслідувань проведено низку слідчих дій, в т.ч. тимчасові доступи до документів, обшуки та призначено 16 судових експертиз задля встановлення винних та притягнення посадових осіб розпорядників бюджетних коштів та службових осіб підприємств - переможців тендерних процедур до кримінальної відповідальності.
За результатами інформаційно-аналітичної роботи співробітники БЕБ підготували та направили 64 рекомендаційних листи до державних установ. Від розпорядників бюджетних коштів отримано відповіді про розірвання раніше укладених договорів та припинення видаткових операцій.
Завдяки діям БЕБ щодо упередження ризикових закупівель, було недопущено понад 200 млн грн втрат бюджету.
Як повідомляв Укрінформ, у полі зору Бюро економічної безпеки - низка ризикових компаній, які належать впливовим українським бізнесменам та пов’язаним з ними особам, загалом це понад 100 осіб.