Міністерство відновлення спростовує інформацію, яка з'явилася у ЗМІ про припинення роботи Чорноморського коридору, і стверджує, що порти Великої Одеси продовжують обробляти судна, які пройшли тимчасовим коридором.

Про це повідомляє пресслужба Мінвідновлення, передає Укрінформ.
«Інформація щодо скасування або непрогнозовану зупинку тимчасового коридору для руху цивільних суден з та до портів Великої Одеси не відповідає дійсності. Всі встановлені ВМС ЗСУ наявні маршрути є дійсними та використовуються цивільними суднами», - йдеться у повідомленні.
У міністерстві додали, що коридор було впроваджено в надскладних умовах військової агресії Росії, його функціонування відбувається з урахуванням військової обстановки та погодних умов.Наразі, в портах Одеса, Чорноморськ та Південний під завантаженням 23 судна.
Напередодні у ЗМІ з'явилася інформація, що увечері середи Адміністрація морських портів України розіслала учасникам ринку, які задіяні в роботі тимчасового морського коридору до чорноморських портів, попередження щодо припинення руху суден.
З іншого боку, також напередодні Українська зернова асоціація (УЗА) виступила із заявою, де висловила занепокоєння повідомленнями учасників зернового ринку про необґрунтовану затримку завантажених зерном суден для експорту в портах Великої Одеси і закликала Кабінет Міністрів втрутитися у ситуацію.
За даними Мінвідновлення, всього коридором на вхід скористалося 51 судно. 33 судна експортувало понад 1,3 млн тонн української агропродукції та інших вантажів.
Як повідомляв Укрінформ, за час роботи тимчасового морського коридору Україна експортувала майже 700 тисяч тонн зерна переважно в країни Європи та Африки. Міністр аграрної політики та продовольства Микола Сольський під час засідання Ради ЄС у Люксембурзі повідомив, що у вересні через дунайські порти Україна експортувала майже 2,3 млн т агропродукції. У серпні цей показник був дещо вищий - 2,4 млн т. Весь експорт аграрної продукції у вересні склав 3,6 млн т.
Україна 10 серпня оголосила нові тимчасові маршрути для торговельних суден, що йдуть до/з чорноморських морських портів України. Ці маршрути в першу чергу використовувалися для можливості виходу цивільних суден, що перебувають в українських портах Чорноморськ, Одеса та Південний ще з початку повномасштабного вторгнення росії 24 лютого 2022 року.