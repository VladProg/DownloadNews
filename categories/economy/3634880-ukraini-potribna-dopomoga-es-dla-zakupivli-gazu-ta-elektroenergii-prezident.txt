Україна потребує підтримки Європейського Союзу для закупівлі 2 млрд кубометрів газу та електроенергії на 800 млн євро, щоб компенсувати завдану російськими ударами по українській енергетичній інфраструктурі шкоду.

Про це заявив Президент Володимир Зеленський під час онлайн-виступу на засіданні Європейської ради, повідомляє Укрінформ.
"Закликаю вас продовжувати робити все, щоб ми могли підтримувати енергозабезпечення українців. І я вдячний кожному й кожній із вас, хто вже допоміг з постачанням обладнання та фінансовою підтримкою. Але зараз, щоб наступні пів року минули без потрясінь, треба зробити іще дещо", - сказав Президент.

Відео: ОП
Він наголосив, що Україна потребує підтримки для закупівлі обсягу газу, який використовується, щоб компенсувати шкоду від російських ударів по інших видах генерації. За його словами, ідеться про 2 млрд кубометрів газу.
Зеленський додав, що українці зараз потребують постачання з ЄС електроенергії орієнтовно на 800 млн євро.
"Так само як ми зможемо допомогти вам експортом електрики, коли відновимо нашу генерацію, ми потребуємо зараз вашої допомоги, щоб пройти цю зиму. Йдеться про постачання електрики вартістю близько 800 мільйонів євро", - підкреслив він.
Як повідомлялося, із 10 жовтня росія завдає масованих ударів ракетами і дронами по енергетичній інфраструктурі України.
Фото: ОП