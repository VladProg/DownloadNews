До державного бюджету України надійшов останній транш у розмірі $1,5 млрд з гранту у 4,5 млрд дол. США з Цільового фонду Світового банку.

Про це Прем’єр-міністр Денис Шмигаль написав у Твітері, передає Укрінформ.
«До державного бюджету України надійшов грант у розмірі $1,5 млрд. Це останній транш з $4,5 млрд від США з Цільового фонду Світового банку. Кошти буде спрямовано для відшкодування бюджетних витрат на пенсійні виплати та програми соцдопомоги. Дякую Президенту Байдену та США за підтримку України», - написав глава уряду.
Як повідомляв Укрінформ, 9 серпня міністр фінансів Сергій Марченко та регіональний директор Світового банку у справах Східної Європи (білорусь, Молдова та Україна) Аруп Банерджі підписали угоду про надання Україні гранту у розмірі 4,5 млрд дол. США. Ці грантові кошти були надані Сполученими Штатами Америки та направлені до Цільового фонду багатьох донорів у рамках проєкту «Підтримка державних видатків для забезпечення стійкого державного управління в Україні».
Одразу планувалося, що грант від Цільового фонду багатьох донорів у розмірі 4,5 млрд дол. США буде спрямовано на забезпечення пенсійних виплат та окремих програм державної соціальної допомоги, таких як оплата житлово-комунальних послуг, підтримка малозабезпечених сімей, дітей-інвалідів та інвалідів з дитинства, ВПО, а також на оплату медичних послуг за програмою медичних гарантій.