Європейський Союз має достатньо газу на зиму, однак наступного року він може зіткнутися з його нестачею, якщо росія продовжить скорочувати поставки.

Про це повідомило Міжнародне енергетичне агентство (МЕА), передає Укрінформ з посиланням на Reuters.
Як зазначається, попри те, що росія скоротила постачання газу цього року, Європі вдалося уникнути гострого дефіциту та почати зиму із заповненими сховищами газу — частково завдяки екстреним заходам ЄС із заповнення сховищ, а також періоду м'якої погоди та високим цінам на газ, що знизило попит на паливо.
Однак, як пише видання, наступний рік може стати ще жорсткішим випробуванням, ніж енергетична криза, яка цього року призвела до різкого зростання рахунків за паливо для європейських домогосподарств і змусила підприємства тимчасово закритися.
Якщо росія скоротить невелику частку газу, яку вона, як і раніше, постачає до Європи, а попит на газ у Китаї відновиться після мінімумів, викликаних обмеженнями через COVID-19, ЄС може зіткнутися з нестачею газу у розмірі 27 мільярдів кубометрів у 2023 році, вважає МЕА.
Загальне споживання газу в ЄС у 2021 році становило 412 млрд кубометрів, йдеться у повідомленні.
«Це серйозна проблема», — заявив виконавчий директор МЕА Фатіх Біроль на пресконференції з Європейською комісією в Брюсселі, додавши, що дефіцит становив би близько 60 млрд кубометрів, якби ЄС не вжив надзвичайних заходів реагування.
Як заявили в МЕА, потенційному дефіциту можна було б запобігти шляхом розширення субсидіювання та політики з енергозбереження шляхом ремонту будинків, що продуваються протягами, та заміни опалення на основі викопного палива тепловими насосами, одночасно просуваючи плани ЄС щодо розширення використання відновлюваних джерел енергії.
Президентка Єврокомісії Урсула фон дер Ляєн заявила, що постачання газу до блоку «убезпечено для цієї зими», а 27 країн ЄС готуються до наступної.
МЕА також закликало до більш ефективних кампаній, щоб спонукати споживачів використовувати менше енергії.