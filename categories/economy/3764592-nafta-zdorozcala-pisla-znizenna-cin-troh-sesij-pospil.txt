Ціни на нафту піднімаються у п'ятницю, 22 вересня, після невеликого зниження за підсумками попередньої сесії.

Як передає Укрінформ, про це повідомляє enkorr.
Вартість листопадових ф'ючерсів на нафту Brent на лондонській біржі ICE Futures становить $93,86 за барель, що на $0,56 (0,6%) вище, ніж на закриття попередньої сесії. У четвер ціна цих контрактів знизилася на $0,23 (0,3%) до $93,3 за барель.
Ф'ючерси на нафту WTI на листопад на електронних торгах Нью-Йоркської товарної біржі (NYMEX) здорожчали на $0,71 (0,79%), до $90,34 за барель. За підсумками попередніх торгів вартість цих контрактів опустилася на $0,03 (менше 0,1%), до $89,63 за барель.
Ринок завершив у мінусі третю сесію поспіль, незважаючи на внутрішньоденний стрибок цін у четвер на новинах про те, що уряд Росії ввів тимчасові обмеження на експорт автомобільного бензину й дизельного пального.
На нафтовий ринок цього тижня тиснули «яструбині» сигнали Федеральної резервної системи (ФРС), а також побоювання погіршення ситуації в економіці США і, відповідно, попиту на нафту внаслідок посилення політики американським ЦП.
«Стійке ралі на нафтовому ринку, що спостерігалося в останні кілька тижнів, видихлося, проте вчорашні коливання цін показали, що фаза консолідації може виявитися непростою, – зазначає засновник Vanda Insights Вандана Харі. – Знервованість, яка зберігається з приводу нестабільності постачань, може запобігти відчутному або стійкому відкату цін».