ДК «Укроборонпром» готується до процесу відновлення пошкодженої внаслідок воєнних дій техніки, яку передають українським військовим міжнародні партнери.

Про це повідомила речниця державного концерну Наталія Сад під час презентації зразка 125-мм снаряда танкової гармати в Медіацентрі Україна – Укрінформ.
«Ми перебуваємо в тісному контакті з виробниками техніки, яка надходить до ЗСУ. І ми будемо готові взятися за ремонт та відновлення цих машин, якщо, умовно, така потреба буде визначена саме для Укроборонпрому. Ми зацікавлені в тому, щоб допомогти нашій армії повертати у стрій в боєздатному стані машини закордонного походження», - зазначила Сад.

За її словами, концерн притримується принципу Міноборони, яке полягає в тому, що вся техніка, яка може бути відновлена в районі проведення бойових дій, повинна там і ремонтуватись. Важчі машинні мають транспортуватися на відповідні майданчики в межах України, а важка техніка, яка потребує значного втручання, – переміщення в країну виробника.
«Ми готуємось до того, що нам доведеться закрити цей шмат роботи, попри величезну кількість техніки з українського парку, яку потрібно повертати у стрій. Тому така робота у нас ведеться», - резюмувала речниця держконцерну.
Як повідомлялося, «Укроборонпром» спільно з експертами розробив проєкт закону про розвиток оборонно-промислового комплексу. Документ має створити стимули для іноземних компаній, які мають сучасні технології та нове бачення розвитку окремих галузей, засновувати оборонні підприємства в Україні.