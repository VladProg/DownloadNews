У Національному банку України завершилася реалізація проєкту Twinning, спрямованого на практичну імплементацію Угоди про асоціацію між Україною та ЄС.

Як передає Укрінформ, про це повідомляє пресслужба НБУ.
"У Національному банку України завершилася реалізація проєкту Twinning "Посилення інституційної та регуляторної спроможності НБУ з метою імплементації Угоди про асоціацію між Україною та ЄС", - йдеться у повідомленні.
Зазначається, що на заключному заході, що відбувся у Кракові, сторони підбили підсумки та обговорили досягнення за напрямами п’яти компонентів проєкту. По-перше, актуалізований підхід до здійснення банківського регулювання та нагляду. Це черговий крок до імплементації у вітчизняне банківське законодавство принципів і підходів ЄС.
По-друге, завдяки співпраці з європейськими експертами розроблені проєкти концепції запровадження миттєвих платежів та функціональної специфікації миттєвих платежів в Україні.
По-третє, Національний банк поліпшив свою спроможність у напрямі стратегічного планування, процесного управління та управління ефективністю.
По-четверте, посилена активність центрального банку у сфері європейської інтеграції, двостороннього та багатостороннього співробітництва з міжнародними організаціями, центральними банками та інститутами ЄС.
Також проведений детальний аналіз правових та технічних умов, необхідних для приєднання України до Єдиної зони платежів у євро (SEPA). У контексті подальшої євроінтеграції цей напрям є дуже важливим, адже сприятиме поглибленню економічної інтеграції між Україною та ЄС.
Як повідомлялось, проєкт розпочався 1 жовтня 2020 року. Він реалізований консорціумом у складі Національного банку Польщі та Банку Литви за підтримки Європейського Союзу. До імплементації проєкту були залучені понад 60 експертів із держав – членів ЄС, а саме: Національного банку Польщі, Банку Литви, Європейського Центрального банку, центробанків Бельгії, Хорватії, Греції, Угорщини, Нідерландів, Португалії та Швеції, Національних клірингових домів Польщі та Угорщини та понад 100 експертів з Національного банку України. За весь час реалізації проєкту проведені 85 експертних місій, три експертні форуми, два семінари та реалізовані три візити фахівців Національного банку до колег із центробанків Польщі, Литви та Угорщини.