Після критичного падіння на початку активної воєнної фази ринок онлайн-покупок за підсумками серпня почав наближатися до тогорічних показників.



Як передає Укрінформ, про це у «Ліга. Бізнес» написав керівник відділу маркетингових досліджень «Нової пошти» Сергій Кравченко.
«Обсяги відправлень e-com ритейлерів у перші два тижні після 24 лютого знизились до 5% від довоєнних. Але майже так само швидко український e-commerce почав своє відновлення. Уже в травні обсяги почали наближатись до 80%, а у червні-липні сягнули 90% у порівнянні з довоєнними показниками. За підсумками серпня, можна обережно говорити про те, що статистика продажів у онлайні почала наближатися до тогорічних показників», — йдеться в матеріалі.
Так, за даними експерта, щотижня спостерігається зростання онлайн-продажів на 1-2%. Проте темпи зростання з липня поступово сповільнюються через досягнення певної межі відновлення e-commerce і купівельної спроможності населення.
Наразі до переліку товарів, які українці купують найчастіше, традиційно входять одяг і взуття, товари для дому, техніка та електроніка, товари для краси й здоров’я, інструменти та автотовари. Але продажі у цих категоріях відновилися лише до 70-85% показників першої половини 2021 року.
Натомість, зауважив Кравченко, українці почали частіше купувати зоотовари, товари для дачі та саду, товари для туризму, спорттовари. Онлайн-продажі в цих категоріях перевищують минулорічні показники на 10-25%.
За прогнозами аналітика, у найближчі тижні в секторі e-commerce спостерігатиметься незначне зростання у межах 1-2% від тижня до тижня. Пожвавлення слід очікувати з настанням "високого сезону" напередодні новорічних свят. Проте зростання продажів онлайн на цей період прогнозується в межах 35-40% до літніх показників, тоді як у минулі роки з середини листопада обсяги відправлень зростали приблизно на 50-60%.
Як повідомлялося, АТ "Укрпошта" з моменту відкриття онлайн-магазинів на eBay та Amazon заробило 5,3 млн грн від продажу товарів на цих майданчиках. За словами гендиректор компанії Ігоря Смілянського, третина замовлень надходить із США. Крім того, найбільш активними є покупці із Німеччини, Канади, Великобританії та Гонконгу.


Фото: e-commerce.com.ua