Спеціалізована антикорупційна прокуратура (САП) і Національне антикорупційне бюро (НАБУ) скерували до суду справу стосовно керівника підрозділу злочинної організації, очолюваної колишнім президентом-втікачем Віктором Януковичем.

Про це у Телеграмі поінформувала пресслужба САП, передає Укрінформ.
“8 грудня 2022 року за матеріалами досудового розслідування, розпочатим Генеральною прокуратурою та завершеним детективами НАБУ, прокурор САП скерував до суду обвинувальний акт стосовно власника так званої групи компаній “Східно-Європейська паливно-енергетична компанія” (СЄПЕК), який входив до злочинної організації, очолюваної колишнім Президентом України”, - уточнюється у повідомленні.
У ході досудового розслідування слідчі Генпрокуратури, прокурори САП та детективи НАБУ здобули докази, які свідчать про організацію цією особою низки злочинів, зокрема - заволодіння та подальшої легалізації майна і понад 12 млрд гривень коштів низки держпідприємств, зокрема - ПАТ “Укрнафта”, ПАТ “Укргазвидобування”, ПАТ “Національна акціонерна компанія “Нафтогаз України”, ПАТ “Аграрний фонд”), Нацбанку України та інших банківських установ, серед яких - ПАТ “Реал Банк”, ПАТ “Брокбізнесбанк”, ПАТ АБ “Укргазбанк”.
Дії власника групи компаній “СЄПЕК” були кваліфіковані за ознаками злочинів, передбачених ч.1 ст. 255; ч. 4 ст. 28, ч. 5 ст. 191; ч. 2 ст. 15, ч. 4 ст. 28, ч. 5 ст. 191; ч. 4 ст. 28, ч .2 ст. 205; ч. 4 ст. 28, ч. 3 ст. 209; ч. 4 ст. 28, ч. 3 ст. 212; ч. 4 ст. 28, ч. 1 ст. 366, ч. 4 ст. 28, ч. 3 ст. 358 ККУ.
“До вересня 2020 року досудове розслідування у вказаному провадженні здійснювалось Генеральною прокуратурою України. У подальшому відповідно до постанови Генерального прокурора проведення досудового розслідування доручено детективам НАБУ”, - зазначається у повідомленні.
Як повідомлялося, САП направила до суду справу щодо заволодіння Януковичем резиденцією “Межигір’я”.