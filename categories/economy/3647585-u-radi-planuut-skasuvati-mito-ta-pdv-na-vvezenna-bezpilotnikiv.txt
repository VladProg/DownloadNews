Народні депутати ініціюють скасування мита та ПДВ на ввезення безпілотних апаратів до кінця воєнних дій.

Про це у Телеграмі повідомив перший заступник голови Комітету ВР з питань фінансів, податкової та митної політики Ярослав Железняк, передає Укрінформ.
За інформацією депутата, починаючи із 24 лютого 2022 року в Україну офіційно було ввезено лише 657 дронів, за які сплачено ПДВ та мито.
Всі інші БПЛА були завезені як гуманітарну допомогу та допомогу військовим.
«Саме тому вже в найближчі дні ми з колегами ініціюємо звільнення від ПДВ/мита ввезення дронів до кінця війни. Ніякого економічного сенсу в наявності таких обмежень зараз немає», - повідомив Железняк.
Він зазначив, що наразі обговорюється можливість звільнити від платежів увезення БПЛА/БПаК як цивільного, так і подвійного призначення.
Як повідомлялося, ДК "Укроборонпром" провів низку успішних випробувань українського ударного безпілотника з дальністю ураження 1 тис. км.