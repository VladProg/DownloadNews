Дванадцять суден, що належать ПрАТ «Українське дунайське пароплавство», отримали документи з погодженими новими назвами.

Як передає Укрінформ, про це повідомив у Фейсбуці генеральний директор підприємства Дмитро Москаленко.
«Вчора вперше до пароплавства від Морської адміністрації надійшли свідоцтва про право власності та свідоцтва про право плавання під прапором України (судновий патент) з новими назвами суден», - зазначив Москаленко.
Зазначається, що йдеться про перші 12 суден флоту компанії, процес перейменування яких був ініційований керівництвом ще минулого року.
Москаленко пояснив, що окремі назви, які були надані суднам на честь капітанів та механіків Дунайського пароплавства, збережено, але їх дерусифікували і привели у відповідність із українським правописам. Судна з іменами російських міст перейменовані на честь українських міст, пов’язаних з судноплавством. Буксир «Загорськ» отримав назву на честь загиблого працівника УДП Валерія Кидика.
Нові найменування отримали буксири "Борис Макаров", "Валерій Кидик" ("Загорск"), "Севастополь" ("Звенигород"), "Одеса" ("Никифор Шолуденко"), "Очаків" ("Гагра"), "Поті"(Поти); самохідні судна "Костянтин Боженко", "Олексій Івлєв", "Капітан Гайдай", "Микола Будніков"; службово-допоміжне судно "Кілійський" ("Московський-2"); морське суховантажне судно "Рені" (Рени).
Як повідомлялося, ПрАТ «Українське дунайське пароплавство» проводить завершувальні роботи із капітального ремонту буксира «Софія», які тривали близько чотирьох місяців.
Фото: Дмитро Москаленко / Фейсбук