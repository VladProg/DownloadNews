Компанія "Київстар" підтвердила надійність систем управління інформаційною безпекою, пройшовши аудит за міжнародним стандартом ISO/IEC 27001.

Про це Укрінформу повідомили в пресслужбі Київстару.
"Національний телеком-оператор успішно пройшов аудит у липні 2023 року за сертифікацією міжнародного стандарту ISO/IEC 27001:2013. Наразі Київстар – єдиний український телеком-оператор, сертифікований за стандартом ISO/IEC 27001:2013 за всіма напрямками роботи", - йдеться у повідомленні.
Сертифікація управління інформаційною безпекою (СУІБ) охоплює бізнес-процеси, які забезпечують функціонування та захист інформаційних систем та мереж, що призначені для надання абонентам послуг голосової електронної комунікації, доступу до інтернету, міжособистісної електронної комунікації, цифрового, інтерактивного, мобільного телебачення та радіомовлення тощо.
Наявність у Київстару сертифіката також важлива для клієнтів, до яких висувають галузеві вимоги щодо інформаційної безпеки: банків, компаній держсектору, об'єктів критичної інфраструктури та інших.
"За останні роки Київстар багато інвестував у розвиток функції кібербезпеки, щоб відповідати кращим міжнародним стандартам та практикам. Це важливо як для захищеності самої компанії, так і для того, щоб гарантувати надійність та захищеність інформаційних систем клієнтам та партнерам. Від початку повномасштабного військового вторгнення ми вдались до серйозних додаткових заходів для гарантування кібербезпеки», - коментує директор з кібербезпеки Київстару Юрій Прокопенко.
Як повідомлялось, Київстар – найбільший український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін.
Від початку повномасштабної війни Київстар виділив понад 1,3 млрд грн допомоги на гуманітарні потреби ЗСУ, суспільства, абонентів.