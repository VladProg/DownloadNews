Вперше з початку повномасштабної війни бізнес очікує зростання ділової активності в наступні 12 місяців.

Як передає Укрінформ, про це повідомляє пресслужба НБУ.
"На тлі відновлення енергосистеми, поступового пожвавлення внутрішнього попиту та зміцнення курсу гривні респонденти очікують зростання обсягів виробництва товарів та послуг, а також позитивно налаштовані щодо розвитку власних підприємств", - йдеться в повідомленні.
Зазначається, що одночасно поліпшилися інфляційні та курсові очікування. Індекс ділових очікувань підприємств (ІДО) зріс до 104,5% порівняно з 91,2% в I кварталі 2023 року (далі – I квартал). Поліпшення оцінок відбулося в підприємств усіх видів економічної діяльності (далі – ВЕД), а також за всіма складовими індексу.
Бізнес в наступні 12 місяців прогнозує стрімке зростання обсягів виробництва товарів і послуг в Україні: баланс відповідей становив 17,3% порівняно з "мінус" 16,7% у І кварталі. Зростання очікують підприємства всіх напрямів і видів економічної діяльності, розмірів за кількістю працівників та більшості областей. Тривало поліпшення інфляційних очікувань: у ІI кварталі 2023 року очікувана річна інфляція становила 15,7% порівняно з 20,7% у попередньому кварталі. 46,6% опитаних підприємств уважають, що інфляція в наступні 12 місяців не перевищить 15,3%. На думку 88,4% респондентів, найвагомішим проінфляційним чинником залишаються воєнні дії.
Натомість дещо послабився вплив "курсового фактору" та "витрат на виробництво". Очікування щодо рівня девальвації національної валюти продовжили послаблюватися: середнє значення обмінного курсу, на яке респонденти очікують через 12 місяців, становить 40,43 грн/дол. США (у попередньому кварталі – 42,18 грн/дол. США). 44,3% респондентів (порівняно з 19,7% у І кварталі) очікують, що обмінний курс гривні в наступні 12 місяців не перевищить 40,00 грн/дол. США.
Попри пом’якшення четвертий квартал поспіль оцінок респондентів щодо поточного фінансово-економічного стану власних підприємств, загальна оцінка залишається негативною: баланс відповідей становив "мінус" 11,1% порівняно з "мінус" 16,9% у І кварталі. Водночас вперше за п'ять кварталів позитивними є очікування респондентів щодо змін фінансово-економічного стану підприємств: баланс відповідей – 9,6% (у І кварталі – "мінус" 2,5%). Поліпшення очікують підприємства всіх напрямів діяльності та розміру за кількістю працівників, переважної більшості областей та видів діяльності.
Уперше за п’ять кварталів підприємства надали позитивні оцінки щодо зміни рівня інвестиційних видатків на машини, обладнання та інвентар: баланс відповідей 4,5 % (у І кварталі – "мінус" 10,3%) та суттєво послабили песимістичні оцінки щодо інвестиційних видатків на будівельні роботи: баланс відповідей "мінус" 2,3% (у І кварталі – "мінус" 17,8%). Підприємства, що залучають іноземні інвестиції, продовжують поліпшувати свої очікування щодо збільшення їх обсягів у наступні 12 місяців: баланс відповідей – 15,3% (у І кварталі – 11,0%). Найвищі очікування мають підприємства транспорту та зв’язку, а також будівництва.
Респонденти суттєво послабили свої прогнози щодо скорочення кількості працівників на своїх підприємствах у наступні 12 місяців: баланс відповідей – "мінус" 3,8% (у І кварталі – "мінус" 16,4%).
Учасники опитування очікують зростання майбутніх витрат на оплату праці одного найманого працівника: баланс відповідей – 44,6% порівняно з 35,3% в I кварталі. На тлі послаблення очікувань підприємств щодо потреби в позикових коштах найближчим часом частка респондентів, які планують брати банківські кредити, зменшилася і становить 30,0% (у І кварталі – 35,4%). Як і раніше, підприємства, що планують залучати кредити, надають перевагу кредитам у національній валюті – 79,2% (в I кварталі – 79,7%). Найсуттєвішою перешкодою для залучення нових кредитів залишаються високі ставки – 49,7% відповідей. Водночас найбільше посилився вплив фактору "наявність інших джерел фінансування" – на 5,5 п. п. до 42,0%. Частка компаній, що планують залучати кошти за кордоном, майже не змінилася і становить 7,3% порівняно з 7,4% у попередньому кварталі.
Як повідомлялось, квартальне опитування проводилося з 2 до 31 травня 2023 року. В опитуванні взяли участь 660 підприємств із 21 регіону країни (без урахування тимчасово окупованої території Автономної Республіки Крим, а також Донецької, Луганської та Херсонської областей).