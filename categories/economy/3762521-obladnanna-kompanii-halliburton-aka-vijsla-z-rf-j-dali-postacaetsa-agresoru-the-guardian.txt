Обладнання, вироблене Halliburton, одним із найбільших світових постачальників продуктів і послуг для розвідки нафти і газу, було експортовано в Росію на понад 7,1 млн доларів США після того, як компанія оголосила про припинення діяльності в РФ.

Про це повідомляє The Guardian, передає Укрінформ.
Російські митні документи, з якими ознайомилася The Guardian, показують, що попри продаж активів місцевому менеджменту у вересні минулого року, дочірні компанії Halliburton продовжили експортувати обладнання на колишнє підприємство в Росії.
Обладнання переважно відправлялося зі США через Сінгапур, хоча дані показують, що воно походить з різних країн, включаючи Велику Британію, Бельгію та Францію.
Основна частина експорту з дочірніх компаній закінчилася 6 жовтня, але останнє відвантаження в Росію від компанії Halliburton, зареєстрованої в документах як Halliburton MFG, було здійснене 24 жовтня 2022 року з Малайзії на адресу фірми "Сахалін Енерджі", консорціуму, який розробляє нафтогазовий проєкт "Сахалін-2".
Після невеликої перерви імпорт обладнання Halliburton відновився в грудні 2022 року від двох не пов’язаних з нею компаній.
Продукція була імпортована з Туреччини, в результаті чого загальна вартість експорту обладнання Halliburton до Росії з моменту закриття компанії склала щонайменше 7 163 317 доларів США.
З усього експорту до Росії, здійсненого з вересня минулого року, 98% було поставлено на адресу нової незалежної колишньої компанії Halliburton, відомої як "БурСервіс", клієнтами якої є "Газпром", "Роснефть", "ТНК-ВР" і "Лукойл".
Згідно з митними даними, експорт до Росії обладнання Halliburton, яке варіюється від насосів до гайковертів для буріння свердловин і добавок до цементу, тривав щонайменше до кінця червня цього року.
«Halliburton була першою великою нафтосервісною компанією, яка залишила Росію у повній відповідності до санкцій. Минуло більше року з того часу, як ми проводили там операції. Halliburton згорнула свою діяльність в Росії і завершила продаж російського бізнесу менш ніж за шість місяців, приділяючи пріоритетну увагу безпеці та отриманню необхідних державних дозволів, в тому числі на поставки в Росію. Halliburton більше не веде операцій в Росії», - заявив виданню представник компанії Halliburton.
Як передає Укрінформ, Міністерство фінансів США і Держдепартамент оголосили про нові масштабні санкції проти представників російської еліти, фінансового й промислового секторів РФ, спрямовані на послаблення спроможності Кремля вести війну проти України.