Після завершення війни Україна матиме всі можливості для розвитку сфери нафтопереробки та нафтовидобутку, адже вже зараз спостерігаються сприятливі зміни структури ринку.

Таку думку висловив директор консалтингової групи «А95» Сергій Куюн під час брифінгу в Медіацентрі Україна - Укрінформ.
«Є серйозні стимули для зміни структури ринку, а також розвитку вітчизняного нафтовидобутку та нафтопереробки. Я бачу, що навіть ті заводи, на яких поставили хрест: Дрогобицький завод, Надвірнянський, Одеський – отримають шанс на друге життя. Оскільки буде створена конкурентна ситуація, що сприятиме позитивним змінам у нафтовидобутку», - зазначив експерт.
За його словами, раніше паливний ринок на 80% залежав від постачань з рф і білорусі. Це було дешеве пальне, яке не давало вітчизняним підприємствам ефективно конкурувати, що призводило до відсутності інвестицій і розвитку. Зараз ситуація змінилась, адже налагоджено співпрацю з іншими міжнародними партнерами.
Куюн також додав, що Україна повинна вже зараз думати про розвиток власного виробництва нафтопродуктів, оскільки це дозволить зменшити обсяги імпорту відповідного ресурсу.
«Про це треба думати в контексті підвищення безпеки цих об‘єктів. Наприклад, по ходу того як будуть надходити нові системи протиракетної оборони. Або ж зробити акцент на безпеці стратегічних для нас підприємств», - резюмував директор консалтингової групи «А95».
Як повідомлялося, Україна в умовах війни побудувала нову та ефективну систему надходження пального, яка забезпечує країну необхідними обсягами цього ресурсу. У найбільших українських мереж є запаси нафтопродуктів майже на 30 діб реалізації.