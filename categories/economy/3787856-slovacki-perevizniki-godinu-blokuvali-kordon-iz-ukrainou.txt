Представники Союзу словацьких автоперевізників (UNAS) на годину заблокували пункт перетину кордону з Україною Вишнє Нємецьке з боку Словаччини задля висловлення підтримки польських колег.

Як передає Укрінформ, про це повідомляє TASR.
Автоперевізники перекрили дорогу до переходу легковим автомобілям 16 листопада із 13:00 до 14:00. До блокади також приєдналися польські автоперевізники, які нещодавно теж розпочали блокаду перетинів на польсько-українському кордоні.
UNAS вимагає від Брюсселя негайного запровадження дозволів на перевезення українських вантажівок, оскільки європейські компанії не можуть з ними конкурувати.
Автоперевізники Словаччини погрожують, що якщо Єврокомісія не врегулює ситуацію, кордон із Україною буде заблокований на постійній основі.
«Якщо не буде прогресу, поляки продовжуватимуть блокувати свій кордон, а ми приєднаємось до них, заблокувавши весь КПП Вишнє Нємецьке. Ми будемо змушені, тому що іншого шляху немає», – заявив голова UNAS Станіслав Скала.
Він додав, що їхні угорські колеги заявили про готовність діяти так само.
Водночас речниця митного управління Словаччини Катаріна Данкова сказала, що тимчасова блокада не вплинула на роботу митниці Вишнє Нємецьке.
Як повідомлялося, 6 листопада близько 13:30 розпочалася анонсована акція протесту польських перевізників на польсько-українському кордоні. Заблокованими для проїзду вантажного транспорту виявилися пункти пропуску «Корчова – Краківець», «Гребенне – Рава-Руська», «Дорогуськ – Ягодин».
Зокрема серед вимог протестувальників були зазначені повернення системи дозволів для українських перевізників та надання доступу до української системи «Шлях».
Фото: Віталій Глагола/ telegram