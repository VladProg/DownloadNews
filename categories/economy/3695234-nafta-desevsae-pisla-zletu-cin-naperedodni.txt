Ціни на нафту помірно знижуються у четвер, 13 квітня, після підйому до багатомісячних максимумів за підсумками попередньої сесії.

Як передає Укрінформ, про це повідомляє enkorr.
Червневі ф'ючерси на Brent подешевшали на лондонській біржі ICE Futures на $0,32 (0,37%), до $87,01 за барель. У середу Brent здорожчала на $1,72 (2%), до $87,33 за барель, оновивши максимум із січня.
Травневі ф'ючеси на WTI знизилися в ціні на електронних торгах Нью-Йоркської товарної біржі (NYMEX) на $0,26 (0,31%), до $83 за барель. За попередню сесію контракт здорожчав на $1,73 (2,1%), до $83,26 за барель, що стало рекордом з 16 листопада минулого року.
Підтримку нафтових котирувань надали дані про уповільнення інфляції у США. Як стало відомо у середу, споживчі ціни (індекс CPI) у країні в березні зросли на 5% у річному вираженні після підйому на 6% у лютому. Таким чином, інфляція сповільнилася до мінімуму із травня 2021 року.
«Ми побачили більш помірне значення індексу CPI, що може означати відсутність нових різких підвищень відсоткових ставок у майбутньому. Тобто як мінімум у плані попиту на нафтовому ринку прогноз трохи поліпшився», – сказав аналітик CFRA Research Стюарт Глікман.
Тим часом міністр енергетики США Дженніфер Гренхольм напередодні зазначила, що адміністрація президента Джо Байдена планує поповнити стратегічний нафтовий резерв пізніше цього року, якщо ціни сприятимуть цьому. Наразі Штати продають нафту з двох із чотирьох стратегічних сховищ, додала вона.
Як повідомило Міненерго США, комерційні запаси нафти минулого тижня збільшилися на 597 тисяч барелів. Опитані Bloomberg аналітики в середньому очікували зниження на 1,05 млн барелів. Товарні запаси бензину скоротилися на 330 тис. барелів, дистилятів – на 606 тис. барелів. Експерти очікували на зменшення резервів бензину на 1,9 млн барелів, дистилятів – на 200 тис. барелів.