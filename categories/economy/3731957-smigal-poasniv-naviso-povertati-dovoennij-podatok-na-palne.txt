Повернення оподаткування пального за довоєнними правилами та нормами є вимогою міжнародних партнерів, адже це дасть Україні змогу самостійно наповнювати бюджет та утримувати свої Збройні сили.

Про це Прем'єр-міністр Денис Шмигаль сказав в ефірі телемарафону «Єдині новини», передає Укрінформ.
«Партнери ставлять певні вимоги. Є 19 вимог меморандуму із Міжнародним валютним фондом. Ще з минулого року (є вимога – ред.) про поступове повернення податків (які парламент та уряд знижували на початку війни для того, щоб зняти тягар з людей) – для того, щоб мати спроможність Україні утримувати свої Збройні сили повністю самостійно у належному обсязі протягом війни. Відповідно, повернення податку на додану вартість у розмірі 20% на бензин та дизель, а також повернення акцизів, це близько 514 дол. на тонну акциз на бензин та 140 доларів на тонну – це акциз на дизель – це повертається довоєнний рівень податків на пальне», – сказав Шмигаль.
Якщо повернутися до бюджету мирного часу, наголосив він, то він загалом складав 1,3 трлн грн. Гроші звідти йшли на різні потреби, в тому числі на пенсії, зарплати у бюджетній сфері, на ЗСУ. Нині Україні необхідно 1,8 трлн грн тільки на те, аби утримувати та забезпечувати свою армію. «Решту коштів ми отримуємо від наших донорів. За цей рік понад 23 млрд дол. надали нам партнери, і це дозволяє (утримувати – ред.) бюджетну й соціальну сферу, (виплачувати – ред.) пенсії, зарплати. Відповідно, кожна гривня, зібрана в український бюджет, йде на потреби фронту, на потребу ЗСУ, сил безпеки та оборони. Звісно, від наших партнерів, а ключовим є Міжнародний валютний фонд, який вже в цьому році надав понад 3,5 млрд в бюджет», – сказав прем’єр.
За його прогнозом, у липні зростання ціни становитиме орієнтовно до 5 грн на літрі пального. «Воно не є критичним, але це буде важливим надходженням у бюджет, як допомога утримувати ЗСУ у боротьбі із російським агресором», – сказав Шмигаль.
Як повідомляв Укрінформ, з 1 липня в Україні повернули оподаткування пального за довоєнними правилами та нормами. Передбачена з початку повномасштабної російської агресії пільга – зниження ПДВ до 7% – була покликана сприяти наповненню ринку в умовах втрати логістичних ланцюжків та відмови від продукції з РФ і РБ. Відтепер ПДВ знову повертається до 20% та підвищуються акцизи.