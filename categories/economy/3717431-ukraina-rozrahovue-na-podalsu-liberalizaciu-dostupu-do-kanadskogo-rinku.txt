Україна і Канада обговорили продовження терміну дії режиму скасування всіх обмежень для експорту української продукції до Канади.

Як передає Укрінформ, про це йшлося під час онлайн-зустрічі першого віцепрем’єр-міністра України – міністра економіки України Юлії Свириденко із міністром міжнародної торгівлі, сприяння експорту, малого бізнесу та економічного розвитку Канади Мері Нг, повідомляє пресслужба Мінекономіки.
«Ми щиро дякуємо Канаді за безпрецедентну підтримку України в умовах триваючої військової агресії рф. Рік тому Канада запровадила тимчасову лібералізацію торгівлі товарами, скасувавши всі тарифи і квотні вимоги. Наразі війна ще не закінчена, а українська економіка потребує підтримки. Тому ми просимо Канаду розглянути можливість продовження режиму скасування всіх мит і квот на український експорт до кінця війни та, можливо, і на період післявоєнного відновлення», - заявила Свириденко.
Також сторони обговорили підписання оновленої Угоди про вільну торгівлю та підтримку нашої країни у приєднанні до Угоди про Транстихоокеанське партнерство (CPTPP).
За словами Свириденко, Україна розраховує на подальшу лібералізацію доступу до канадського ринку загалом та на рівні провінцій. Зі свого боку, Мері Нг запевнила про всеосяжну підтримку України з боку Канади і пообіцяла, що найближчим часом усі формальності щодо підписання модернізованої Угоди про вільну торгівлю між Україною та Канадою будуть завершені. Також вона запевнила, що Канада буде сприяти Україні в її прагненні приєднатись до угоди CPTPP, адже наступного року саме Канада буде головувати у цій організації.
Зазначається, що нова Угода буде дозволяти сторонам все, що не заборонено. Окремо були прописані гарантії для інвесторів, а також система захисту інвестицій, яка базується на найсучасніших правових інструментах.
Один із розділів включає в себе Угоду про цифрову торгівлю, яка окреслює усі основоположні свободи у цій сфері.
Крім того, нова Угода регулює фінансові послуги, тимчасовий в'їзд для ділових осіб, телекомунікації, торгівлю та гендер, торгівлю і малі та середні підприємства, а також питання торгівлі та корінних народів. Вона також включатиме оновлені глави про правила та процедури походження, конкурентну політику, монополії та державні підприємства, державні закупівлі, навколишнє середовище, працю, прозорість, протидію корупції та відповідальну бізнес-поведінку.
Як повідомляв Укрінформ, Міністерство економіки розраховує на вступ до угоди про Транстихоокеанське партнерство на початку 2024 року.