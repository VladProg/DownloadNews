Із 12 по 18 грудня через морські порти Одеської області було експортовано “зерновим коридором” 514,8 тис. т агропромислової продукції, що на 22% менше, ніж за попередній тиждень.

Як передає Укрінформ, про це повідомляє пресслужба Українського клубу аграрного бізнесу.
"За 20-ий тиждень роботи «зернового коридору» з 12 по 18 грудня 2022 року через морські порти Одеської області було експортовано 514,8 тис. т агропромислової продукції, що на 22% менше відвантаження даним каналом тиждень тому", - йдеться в повідомленні.
Зазначається, що при цьому кількість кораблів, що були завантажені за цей тиждень, становила 20, що на 1 одиницю більше попереднього тижня.
В УКАБ наголошують, що наявність черг із суден, які прямують з або до українських портів продовжує зростати через штучне обмеження реєстрації на інспекцію з боку представників рф.
Найбільше протягом 20-го тижня роботи було експортовано: кукурудзи (44% експорту за цей період), пшениці (32%) та соняшникової олії (14%). Українська продукція була відправлена в країни Азії (Туреччина, Китай, Індонезія та інші), Європи (Іспанія, Італія та Румунія), та Африки (Лівія, Туніс).
Всього від початку роботи «зернового коридору», з 1 серпня по 18 грудня 2022 року, Україна експортувала 14,2 млн т продукції АПК.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовились про продовження "ініціативи з безпечного транспортування агропродукції через Чорне море" ще на 120 днів. Вона починала роботу 22 липня, а перше судно з українським продовольством в її межах вийшло з порту Одеси 1 серпня.