В Україні відпускні ціни на цибулю знизились до 35-40 грн/кг ($0,96-1,09/кг), що в середньому на 15% менше, ніж тижнем раніше.

Як передає Укрінформ, про це повідомляє EastFruit.
Зазначається, що основною причиною знижувального цінового тренду стали масові поставки імпортної цибулі виробництва Польщі, Єгипту і Нідерландів. Згідно з даними щоденного моніторингу EastFruit, тиск на ціни також чинить збільшення пропозиції ріпчастої цибулі з необладнаних сховищ, власники яких зі встановленням теплої погоди розпочали активні продажі цієї продукції.
За словами учасників ринку, знижувальний ціновий тренд продиктований також великою пропозицією продукції на ринку, тоді як попит на цибулю досить невисокий. Більшість господарств з початком потепління почали активно розпродавати наявні запаси.
При цьому низка фермерів повідомляє про те, що з тих чи інших причин у поточному сезоні цибуля зберігається гірше, ніж зазвичай. Через це помітно зріс відсоток втрат і частка некондиційної продукції, яку виробники прагнуть збути в першу чергу.
За даними EastFruit, станом на 28 березня 2023 року ціна на цибулю в Україні у 2,3 раза вища, ніж в аналогічний період минулого року. Однак деякі гравці ринку впевнені, що вже у квітні ситуація на ринку зміниться. До цього моменту запаси цибулі в господарствах істотно скоротяться, і ціни на цю продукцію підуть вгору. В умовах, що склалися, власники якісної цибулі сьогодні вважають за краще утримуватися від продажів і планують відновити реалізацію цієї продукції ближче до середини весни.
Як повідомляв Укрінформ, від початку 2023 року аналітики фіксують постійне зростання цін на цибулю в Україні. Зокрема наприкінці січня ціни зросли до 30-35 грн/кг, а станом на середину лютого - до 33-39 грн/кг. На початку березня ціни на цибулю в Україні в середньому становили 42-47 грн/кг ($1,15-1,29/кг).