За даними Держстату, у 2021 році жінки заробляли в середньому на 18,6% менше, ніж чоловіки, що на 7,4% більше порівняно з 2015 роком.

Як передає Укрінформ, про це повідомляє пресслужба Мінекономіки.
«В Україні, згідно з даними Держстату, у 2021 році жінки заробляли в середньому на 18,6% менше, ніж чоловіки. Цей показник суттєво скоротився за останні 7 років – ще у 2015 році він складав 26%. Прийняття і реалізація Національної стратегії щодо подолання гендерного розриву в оплаті праці до 2030 року допоможе Уряду вдосконалити законодавство про рівну оплату праці, осучаснити трудове законодавство і прийняти закон «Про працю»», - зазначила перший віцепрем’єр-міністр України - міністр економіки України Юлія Свириденко.
Зокрема, з’явиться принцип рівної оплати праці за аналогічну роботу або працю рівної цінності, незалежно від гендеру. Якщо роботодавець їх порушуватиме, працівник зможе захистити свої права у суді.
Серед завдань стратегії, також подолання стереотипів і дискримінації за ознакою статі. Для цього Уряд ініціює інформаційну кампанію для жінок «Звісно, зможеш», яка нагадуватиме, що жінки мають право отримувати не меншу винагороду за свою працю, ніж чоловіки. Юлія Свириденко відзначила: «Щоб досягти повного гендерного балансу, в Україні мають також існувати умови того, аби поєднати сімейне і професійне життя».
Так, Уряд розвиватиме систему державних та приватних дитячих садочків, а для дітей старшого віку – розвиватиме такі організації як Пласт, Українська академія лідерства тощо. На рівні законів зникне розділ на батьків-жінок та батьків-чоловіків, адже батьки обох статей мають бути однаково залучені до виховання спільних дітей.
«Після перемоги Україна має стати країною без бар’єрів та без упереджень. Національна стратегія щодо подолання гендерного розриву в оплаті праці – лише один з інструментів переходу нашого суспільства на нові стандарти. Ми маємо мотивувати наших жінок та дівчат повертатися додому та разом відбудовувати Україну», - підкреслила Свириденко.
Як повідомляв Укрінформ, за підсумками 2022 року середньомісячна заробітна плата в Україні склала 14 859 грн – на 6% більше, ніж роком раніше.