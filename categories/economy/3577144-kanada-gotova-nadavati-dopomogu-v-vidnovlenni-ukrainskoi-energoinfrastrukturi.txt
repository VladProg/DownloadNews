Міністр енергетики України Герман Галущенко провів зустріч із міністром природних ресурсів Канади Джонатаном Вілкінсоном, який засвідчив готовність канадської сторони допомагати у відновленні зруйнованої енергетичної інфраструктури.

Як передає Укрінформ, про це повідомляє Міністерство енергетики України.
Зазначається, що під час зустрічі Галущенко поінформував канадського колегу про підготовку України до осінньо-зимового періоду та накопичення енергоносіїв для його проходження.
Вілкінсон підкреслив, що Канада цілком підтримує боротьбу українського народу проти військової агресії росії та готова надалі надавати всю необхідну підтримку. Зокрема, він засвідчив готовність канадської сторони підтримувати відновлення зруйнованої енергетичної інфраструктури.
Крім того, Галущенко й Вілкінсон обговорили необхідність демілітаризації Запорізької АЕС та повернення її під контроль України, прицільні російські обстріли критичної інфраструктури, включаючи атомні електростанції.
Як повідомлялося, раніше прем’єр-міністри України і Канади Денис Шмигаль і Джастін Трюдо обговорили санкції проти російських енергоресурсів і створення трибуналу для притягнення керівництва рф до відповідальності.
Україна отримає від Канади 450 млн доларів на закупівлю газу до опалювального сезону.