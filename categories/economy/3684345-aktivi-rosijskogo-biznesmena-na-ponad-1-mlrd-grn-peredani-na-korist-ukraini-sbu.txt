На користь держави передано активи російського бізнесмена на Чернігівщині на понад 1 млрд грн.

Як передає Укрінформ, про це повідомляє пресслужба СБУ в Телеграмі.
Зазначається, що за матеріалами Служби безпеки в управління Нацагентства з питань виявлення, розшуку та управління активами, одержаними від корупційних та інших злочинів (АРМА) передано активи чернігівської текстильної компанії, яка пов’язана з російським бізнесом.
Рішення стосується всього нерухомого майна компанії та корпоративних прав на неї. Загальна вартість вилученого на користь держави майна становить понад 1 млрд грн.
За даними слідства, йдеться в повідомленні, кінцевим бенефіціаром підприємства є російський бізнесмен, який працює на військово-промисловий комплекс країни-агресора.
Встановлено, що він володіє групою російських компаній, які виконують замовлення з виробництва військового одягу і спорядження для окупаційних угруповань рф.
Наразі у межах кримінального провадження за ч. 3 ст. 110-2 Кримінального кодексу України (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України) триває розслідування для встановлення всіх обставин злочину і притягнення винних до відповідальності.
Заходи проводять співробітники СБУ Чернігівської області за процесуального керівництва обласної прокуратури.
Як повідомляв Укрінформ, Агентство з розшуку та менеджменту активів (АРМА) в лютому 2023 року виявило активів загальною вартістю близько 8,1 млрд у гривневому еквіваленті та розшукало майже 2 тис. одиниць майна.