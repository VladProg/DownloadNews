Агентство Fitch Ratings знизило 1 серпня довгостроковий кредитний рейтинг Сполучених Штатів з «ААА» до «АА+».

Як передає Укрінформ, про це повідомляється на сайті агентства.
У Fitch пояснили, що зниження рейтингу Сполучених Штатів відбулося через очікуване погіршення фіскальної ситуації протягом наступних трьох років, високе боргове навантаження та збереження загрози входження економіки країни у фазу рецесії.
У Білому домі висловили незгоду із винесеним вердиктом рейтингового агентства.
«Ми категорично не згодні з таким рішенням. Рейтингова модель, яку використовує Fitch, знизилася за президента Трампа, а потім покращилася за президента Байдена, і зниження рейтингу Сполучених Штатів у той момент, коли президент Байден досягнув найбільшого відновлення однієї із найсильніших економік світу, суперечить реальності», – зазначила прессекретар Карін Жан-П’єр.
Міністр фінансів США Джанет Єллен заявила, що категорично не згодна з рішенням Fitch Ratings. "Зміна, оголошена агентством, є довільною та базується на застарілих даних», – зазначила вона.
Як повідомлялося, Fitch — друге агентство, яке знизило кредитний рейтинг США на один щабель нижче за найвищу оцінку. Раніше, у 2011 році S&P Global Ratings знижував кредитний рейтинг США після чергових спірних дискусій в американському уряді щодо підняття стелі держборгу.