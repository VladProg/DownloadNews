Прем'єр-міністр Денис Шмигаль подякував Америці за «безпрецедентну» допомогу Україні в умовах війни та висловив сподівання, що цей процес продовжуватиметься далі за лідерства США як інвестиція у світ без агресії рф.

Про це він заявив у четвер під час спільної пресконференції з міністром фінансів США Джанет Єллен у Білому домі, передає власний кореспондент Укрінформу.








Зустріч Прем'єр-міністра Дениса Шмигаля з міністеркою фінансів США Джанет Єллен/Фото: kmu.gov.ua





































«США стали лідером цього процесу (фінансової підтримки – ред.) і основним донором для фінансування дефіциту державного бюджету України», - підкреслив Шмигаль.
Він нагадав про заяву США щодо планів збільшити фінансову допомогу до вересня, висловивши вдячність партнера.
У цьому зв’язку Шмигаль висловив вдячність американському народу, а також уряду й Конгресу США за «безпрецедентну підтримку України» у її боротьбі проти російської агресії.

Фото: Ярослав Довгопол

«Для нас надзвичайно важливо розпочати швидке відновлення України вже цього року», - зауважив Прем’єр.
За його словами, уряд уже визначив п’ять пріоритетних напрямків для досягнення поставлених цілей щодо відновлення, і цього року на це знадобляться щонайменше $14 мільярдів першочергового фінансування.
«Упевнений, що Сполучені Штати будуть лідерами у цьому процесі»,- зауважив Прем’єр, додавши, що вони вже демонструють це.
Шмигаль підкреслив, що допомога Україні сьогодні – це інвестиція у глобальну безпеку та мир, заснований на праві, «це інвестиція у світ, де агресія, подібна до російської, ніколи не повториться».
У цьому контексті він наголосив, що українська сторона запровадила «виключні заходи контролю» за використанням американської допомоги та надає всі необхідні звіти адміністрації США й Світовому банку за кожний використаний долар.
Крім того, він подякував США за широкі санкціі проти росії, а також проти осіб та організацій, які сприяли рф обходити введені обмеження. Прем’єр-міністр Украіни окремо наголосив на ефективності механізму обмеження цін для російської нафти та закликав знизити ціновий поріг для росіі, щоби позбавити її можливості підживлювати свою агресію.
«Ми виграємо у цій війні, ми будемо відновлені, ми відбудуємо нашу економіку й інфраструктуру. Це буде найкращим свідченням сили демократії, міжнародної солідарності, верховенства права, інклюзивності та соціальної справедливості. Переконаний, що Сполучені Штати і надалі відіграватимуть роль у цьому процесі», - наголосив Шмигаль.
Як повідомляв Укрінформ, Прем’єр-міністр України Денис Шмигаль 12 квітня розпочав основну частину свого візиту до США. Програмою перебування Дениса Шмигаля у Вашингтоні передбачена його участь у щорічному форумі Spring Meetings, що проводиться Групою Світового банку та Міжнародним валютним фондом. Крім того, були заплановані його зустрічі з міністром оборони США Ллойдом Остіном, міністром торгівлі США Джиною Раймондо, міністром фінансів Джанет Єллен, а також із керівництвом МВФ, Світового банку, Європейського інвестиційного банку.