Фонд гарантування вкладів фізичних осіб виставляє на продаж права вимоги за кредитними договорами, що укладені банком з юридичними особами та фізичною особою.

Як передає Укрінформ, про це повідомляє пресслужба Фонду гарантування.
"4 липня 2023 року в системі Prozorro.Продажі відбудеться аукціон з продажу активів АТ «Мегабанк», який ліквідується Фондом гарантування вкладів. На торги виставлено лот, до складу включено права вимоги за кредитними договорами, що укладені банком з юридичними особами та фізичною особою, а також дебіторська заборгованість. Загалом йдеться про 105 договорів, укладених з 38 контрагентами", - йдеться в повідомленні.
Усі договори є пов’язаними між собою, тому задля максимізації надходжень під час ліквідації банку на продаж виставляються одним лотом.
Загальна заборгованість за договорами, включеними до складу лоту, сягає 2,1 млрд грн. Усі позичальники-юридичні особи є діючими підприємствами і не перебувають у стані припинення. Середній термін прострочки виконання зобов’язань перед банком - до двох років.
При цьому у заставі банку – об’єкти житлової та комерційної нерухомості у Харкові та області (у т.ч. нерухомість, що відноситься до аграрного сектору), рухоме майно та обладнання, цінні папери. Початкова ціна реалізації лота – 2,1 млрд грн.
Як повідомляв Укрінформ, з літа 2022 року і дотепер Фонд гарантування вкладів фізичних осіб отримав понад 3,7 млрд грн надходжень від продажу активів банків, що виводяться з ринку.