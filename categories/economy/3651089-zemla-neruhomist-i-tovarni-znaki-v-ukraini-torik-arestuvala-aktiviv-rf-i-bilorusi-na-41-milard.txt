У 2022 році за усіма кримінальними провадженнями накладено арешт на майно орієнтовною вартістю 46,7 млрд грн, із них 41 млрд грн становлять активи та об’єкти права власності росії та білорусі.

Як передає Укрінформ, про це повідомляє пресслужба БЕБ.
"Основними пріоритетами у діяльності БЕБ в 2022 році в умовах воєнного стану стали пошук і блокування активів російської федерації та підтримка бюджету через упередження розкрадання бюджетних коштів та забезпечення його наповнення. За усіма кримінальними провадженнями накладено арешт на майно орієнтовною вартістю 46,7 млрд грн. Левову частку – 41 млрд грн становлять активи та об’єкти права власності росії та білорусі", - йдеться в повідомленні.

Зазначається, що серед цих активів: житлова та комерційна нерухомість, банківські рахунки, активи, автівки, міндобрива, аптеки, АЗС, залізничні вагони, товарні знаки, фінансові установи, кошти, земельні ділянки, корисні копалини, виробництва, розважальні заклади тощо.
Як повідомляв Укрінформ, Україна вже отримала понад 2,2 млрд грн доходів завдяки арештованим Бюро економічної безпеки російських та білоруських активів.