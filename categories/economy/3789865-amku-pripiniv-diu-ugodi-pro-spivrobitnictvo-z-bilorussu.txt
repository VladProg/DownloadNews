Антимонопольний комітет України на засіданні 21 листопада 2023 року припинив дію угоди про співробітництво із Міністерством підприємництва та інвестицій Республіки Білорусь у сфері захисту та розвитку економічної конкуренції.

Як передає Укрінформ, про це повідомляє пресслужба АМКУ.
Зазначається, що угода була вчинена 18 лютого 1997 року і мала на меті розвиток та зміцнення співробітництва між сторонами в сфері захисту та розвитку економічної конкуренції з урахуванням національного законодавства та міжнародних договорів, учасниками яких є Україна і Білорусь.
Згідно з цим документом, співробітництво між сторонами здійснювалось за кількома напрямами, серед яких - вдосконалення політики у сфері захисту та розвитку економічної конкуренції; вживання практичних заходів з питань антимонопольного регулювання та розвитку конкурентного середовища. Передбачався обмін досвідом в області розгляду фактів порушення законодавства у сфері захисту та розвитку економічної конкуренції; у сфері розробки і застосування нормативно-правових актів та в області адвокатування конкуренції.
Планувалося вдосконалення правозастосовної практики у сфері захисту та розвитку економічної конкуренції та обмін практиками з питань міжнародного співробітництва у цій галузі, надання інформації за запитом кожної зі сторін.
Комітет також припинив дію протоколу від 20 грудня 2017 року між АМКУ та Міністерством антимонопольного регулювання і торгівлі Республіки Білорусь, що засвідчував правонаступництво останнього за цією угодою.
В АМКУ наголошують, що співробітництво за угодою не здійснювалося після 24 лютого 2022 року.
Як повідомляв Укрінформ, Кабінет Міністрів України 28 жовтня 2022 року припинив дію договору з урядом Російської Федерації про співробітництво в галузі розвитку конкуренції, вчиненого 13 липня 2000 року.