Прем'єр-міністр Португалії Антоніу Кошта закликав Францію розблокувати роботу газопроводу MidCat, що проходить через Піренеї, зазначивши, що це допоможе Центральній та Східній Європі відмовитися від російського газу.

Про це повідомляє Reuters, передає Укрінформ.
«Я сподіваюся, що Франція розуміє, що більше неможливо блокувати цей проєкт. Я сподіваюся, що це станеться якомога швидше», — заявив Кошта.
Зазначається, що Іспанія та Португалія мають сім терміналів зрідженого природного газу, які можуть постачати газ у Центральну Європу через додаткові трубопроводи, такі як трубопровід MidСat Іспанія – Франція.
Минулого тижня президент Франції Еммануель Макрон заявив, що виступає проти відновлення роботи проєкту MidCat, стверджуючи, що два діючих трубопроводи через Піренеї використовуються недостатньо.
Своєю чергою португальський прем’єр заявив, що він розуміє позицію Франції, оскільки вона прагне захистити свою атомну енергетику, але країнам Центральної та Східної Європи терміново необхідно диверсифікувати свої джерела енергії.
«Сьогодні, в умовах енергетичної кризи в Європі, не може бути цієї конкуренції між видами енергії», - сказав Антоніу Кошта.
Вперше запущений у 2013 році, газопровід MidCat був призупинений у 2019 році з міркувань екологічної та економічної доцільності. Однак після початку енергетичної кризи, спровокованої вторгненням російської федерації в Україну, Іспанія, Португалія та Німеччина заявили, що ситуація змінилася, і трубопровід потрібен.
За словами Антоніу Кошти, Єврокомісія визначила підводний трубопровід між Іспанією та Італією як альтернативу MidCat, якщо Франція продовжить блокувати відновлення роботи газопроводу, однак цей проєкт, ймовірно, буде дорожчим, і введення його в експлуатацію займе більше часу.
Як повідомляв Укрінформ, Ізраїль може частково замінити російський газ у Європі.
Фото: Bloomberg