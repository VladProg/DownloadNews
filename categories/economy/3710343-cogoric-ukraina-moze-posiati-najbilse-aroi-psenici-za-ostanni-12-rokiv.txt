В Україні цього року може бути посіяно 285 тис. га ярої пшениці. Востаннє під час весняної посівної такі площі були засіяні 12 років тому.

Як передає Укрінформ, про це повідомляє пресслужба міністерства.
Зазначається, що у 2013 році, до початку війни росії проти України та тимчасової окупації частини наших територій, українські аграрії посіяли 160,2 тис. га ярої пшениці. У 2021 році було посіяно 192,1 тис. га ярої пшениці.
Наразі лідером з сівби цієї культури є Дніпропетровщина, там аграрії вже засіяли 32,10 тис. га. Торік найбільше було посіяно на Тернопільщині – 22,4 тис. га, а в 2021-му на Житомирщині - 21,8 тис. га.
Незважаючи на збільшені площі посіву ярої пшениці, їхня частка становить лише 10% від загальної площі виробництва цієї культури в Україні. У міністерстві пояснюють, що таке зростання суттєво не компенсує загальне скорочення посівних площ пшениці у новому сезоні.
За попередніми прогнозами Мінагрополітики, цього року врожай зернових та зернобобових культур становитиме 45 млн т, з яких — понад 16,5 млн т пшениці. Такий самий показник щодо врожаю пшениці в Україні у своєму першому агропрогнозі для нового маркетингового сезону 23/24 заклало і Міністерство сільського господарства США.
Як повідомляв Укрінформ, станом на першу половину травня 2023 року в Україні вже посіяно 246,6 тис. га ярої пшениці.