Індекс світових цін на продовольство у вересні майже не змінився порівняно із серпнем і залишається на 24% нижче свого піку в березні 2022 року.

Про це повідомляє Продовольча та сільськогосподарська організація ООН (FAO), передає Укрінформ.
«Індекс продовольчих цін, який відстежує щомісячні зміни міжнародних цін на продовольчі товари, що продаються у всьому світі, у вересні становив у середньому 121,5 пункту порівняно зі 121,4 пункту в серпні. Таким чином індекс на 10,7% нижче свого минулорічного значення і на 24% нижче свого історичного максимуму, досягнутого в березні 2022 року», - йдеться у пресрелізі.
Водночас індекс цін на цукор зріс на 9,8% порівняно з серпнем, досягнувши найвищого рівня з листопада 2010 року на тлі зростаючого занепокоєння з приводу погіршення світової пропозиції в майбутньому сезоні.
«Ранні прогнози вказують на зниження виробництва у ключових виробників - Таїланді та Індії. Це пов’язано з переважаючим (кліматичним – ред.) явищем Ель-Ніньйо. Великий урожай, який зараз збирають у Бразилії, на тлі сприятливих погодних умов обмежив щомісячне зростання світових цін на цукор», - додали у FAO.
Як повідомляв Укрінформ, у вересні індекс цін на рис FAOзріс на 9,8% з липня до номінального максимуму за 15 років, з огляду на перебої в торгівлі після заборони на експорт білого рису Індією, найбільшим у світі експортером рису.