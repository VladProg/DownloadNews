Україна та ОАЕ розпочали переговори щодо укладення угоди про всеосяжне економічне партнерство (Comprehensive Economic Partnership Agreements, CEPA).

Церемонія початку переговорів відбулася в Дубаї за участю представників урядів України та ОАЕ, повідомляє Укрінформ із посиланням на МЗС.
"МЗС продовжує відкривати нові горизонти для України у світі та створювати нові можливості для українського бізнесу. Сьогодні маємо гарні новини: Україна та ОАЕ офіційно розпочали переговори про укладення угоди про всеохоплююче економічне партнерство. Основи цієї домовленості були закладені Президентом України Володимиром Зеленським під час його візиту до ОАЕ. І це саме те, про що ми говорили з моїм еміратським колегою", — заявив міністр закордонних справ Дмитро Кулеба.

Він нагадав, що Президент Володимир Зеленський поставив всім дипломатам чітке завдання: активно просувати економічні інтереси України за кордоном.
«Наш пріоритет – ринки Азії, Близького Сходу та Африки. МЗС у співпраці з іншими відомствами відкриває нові горизонти для українських товарів, розвиває торгівлю та захищає український бізнес за кордоном. Угода з ОАЕ, переговори про яку сьогодні почалися, відкриє нові перспективи для нашої економіки та українського бізнесу в регіоні Затоки. Це особливо важливо в умовах війни та потреби зміцнювати економічну стійкість України», — підкреслив міністр.
Кулеба зазначив, що ОАЕ є потужним глобальним і регіональним хабом, визнаним логістичним центром з сучасною інфраструктурою, що перетворює Емірати на одного з найбільш перспективних торговельно-економічних партнерів України на Близькому Сході.
Підписання угоди відповідатиме інтересам України та сучасним тенденціям розвитку глобальної економіки в умовах цифровізації і впровадження новітніх технологій, підкреслюється у повідомленні.

Зі свого боку, посол України в ОАЕ Дмитро Сенік зазначив: "Сьогодні ми закладаємо фундамент для сталого розвитку довгострокового економічного співробітництва між Україною та ОАЕ, яке має набути статусу особливого партнерства".
За його словами, угода є ефективним механізмом диверсифікації торговельно-економічних та інвестиційних відносин двох країн і розширення присутності українських товарів в ОАЕ і регіоні, оскільки Емірати є провідним центром реекспорту і логістики, а також одним з найбільш важливих партнерів України на Близькому Сході.
"Підготовка і підписання угоди відбувається у рамках реалізації пріоритетів економічної дипломатії. Україна також зможе посилити свої позиції в якості гаранта продовольчої безпеки, що є особливо актуальним для наших близькосхідних і азійських партнерів", – повідомив Сенік.
У посольстві також повідомили, що спільну заяву про початок переговорів підписали перший віце-прем'єр-міністр – міністр економіки України Юлія Свириденко та державний міністр з питань зовнішньої торгівлі ОАЕ Сані бін Ахмад Аль-Заюді.


Як повідомлялося, у жовтні Президент Володимир Зеленський провів розмову з Президентом Об’єднаних Арабських Еміратів Мухаммадом бін Заїдом Аль Нагаяном.
У 2021 році двостороння торгівля товарами та послугами між Україною та ОАЕ зафіксувала рекорд – 1,147 млрд дол. Позитивне сальдо для України – 727,7 млн дол.
До цього ОАЕ уклали СЕРА з Індією, Ізраїлем та Індонезією.
Фото: news.dtkt.ua