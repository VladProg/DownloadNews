Через російську ракетну атаку на заході та у центрі країни є пошкодження електромереж.

Як передає Укрінформ, про це повідомляє НЕК «Укренерго» у Фейсбуці.
«Сьогодні вранці, 21 вересня, через масовану ракетну атаку ворога зазнали пошкоджень об’єкти в західному та центральному регіонах. Було частково знеструмлено споживачів в Рівненській та Житомирській областях. Наразі роботу магістральних мереж в регіоні відновлено, триває заживлення побутових споживачів в мережах обленерго», - йдеться у повідомленні.
Крім того, зазнали пошкоджень мережі обленерго в Дніпропетровській, Київській, Харківській областях. Аварійно-відновлювальні роботи почались одразу після відбою тривоги.
Повідомляється також, що у четвер, 21 вересня, є імпорт електроенергії зі Словаччини загальним обсягом 319 МВт-год. Експорт здійснюється у Словаччину та Молдову, загальний обсяг - 4 796 МВт-год.
Як повідомлялося, у небі над Україною вночі 21 вересня Сили оборони знищили36 крилатих ракет.