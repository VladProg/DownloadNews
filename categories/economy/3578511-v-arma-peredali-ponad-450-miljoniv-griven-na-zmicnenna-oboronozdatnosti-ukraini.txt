Агентство з розшуку та менеджменту активів (АРМА) із початку повномасштабного вторгнення росії в Україну перерахувало 456 млн грн на зміцнення обороноздатності України.

Про це повідомляє пресслужба АРМА, передає Укрінформ.
Зазначається, що Головному управлінню розвідки Міністерства оборони України направлено 304 млн грн, які належали одному з синів президента-втікача Віктора Януковича. При цьому понад 50 млн грн із цієї суми отримано завдяки розміщенню коштів на депозитних рахунках АРМА.
Крім того, нещодавно АРМА придбало перший пакет військових облігацій на 152 млн грн.
Також Кабмін погодив придбання АРМА облігацій внутрішньої державної позики «Військові облігації» ще на суму понад 300 млн грн.
Як повідомлялося, депозитний портфель Агентства з розшуку та менеджменту активів із початку повномасштабного вторгнення росії в Україну поповнився на понад 600 млн грн і станом на вересень становить понад 920 млн у гривневому еквіваленті.