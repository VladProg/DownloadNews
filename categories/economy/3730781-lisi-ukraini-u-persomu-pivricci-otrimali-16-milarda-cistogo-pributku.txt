ДП «Ліси України» у січні-червні 2023 року отримало 1,6 млрд грн чистого прибутку, що вдвічі більше, ніж за аналогічний період минулого року.

Про це повідомив в. о. генерального директора ДП «Ліси України» Юрій Болоховець у Фейсбуці, передає Укрінформ.
«Лісова галузь під час війни демонструє приголомшливі результати. За перше півріччя 2023 року Ліси України заробили удвічі більше ніж держлісгоспи за перше півріччя 2022 року. Чистий прибуток підприємства зріс із 795 млн грн до 1,6 млрд грн. Чи була успішною реформа лісової галузі, яку ми провели? Відповідь очевидна», - зазначив він.
За словами Болоховця, зростання показників не пов’язані зі збільшенням вартості на деревину, адже ціни впали як на міжнародному ринку, так і в Україні. Зокрема, середня ціна за кубометр сосни за рік зменшилася з 3,1 тис. грн до 2,3 тис. грн, ялини – з 4,1 тис. грн до 3 тис. грн, ясеня – з 5,8 тис. грн до 4,3 тис. грн.
Також збільшення прибутку підприємства не стосувалось і зростання обсягів реалізації деревини; продаж лісової продукції (у кубах) у відношенні до першої половини 2022 року зріс приблизно на 20% до 5,3 млн м3, але водночас компенсував «фактор падіння цін».
«Справжня причина нашого успіху – стрибок показника рентабельності – з 7,6 % до майже 15%. Ефективність управління галуззю внаслідок реформи зросла в рази. Ми прибрали всі неефективні та непрозорі витрати, оптимізували собівартість. Закуповуємо паливо, техніку, послуги через Prozorro зі значною економією» - додав Болоховець.
Як повідомлялося, у вересні 2022 року в Україні створено єдине державне спеціалізоване лісогосподарське підприємство «Ліси України», яке є правонаступником майна, прав та обов’язків спеціалізованих державних лісогосподарських підприємств.