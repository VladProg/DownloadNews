Президент Литви Гітанас Науседа вважає, що після розвитку портових коридорів Балтійського моря можна буде пропускати до 10 млн тонн українського зерна щорічно.

Про це повідомляє Delfi, передає Укрінформ.
За словами глави литовської держави, хоча через порти країн Балтії та Польщі неможливо експортувати стільки зерна, скільки Україна експортує основними транзитними маршрутами, якщо цей альтернативний маршрут буде добре розвинений, загальний внесок Польщі, Литви, Латвії та Естонії може бути значним.
"Так, ми не можемо конкурувати з основними каналами експорту українського зерна... проте, за нашими розрахунками, за дотримання певних вимог транзит українського зерна через морські порти країн Балтії та Польщі може становити 10 млн. тонн на рік. Це було б важливою частиною, важливою підтримкою", - заявив Науседа представникам ЗМІ після саміту "Ініціативи трьох морів" у Бухаресті.
При цьому він наголосив, що країни Євросоюзу мають "зробити все можливе", щоб українське зерно могло безперешкодно надходити на міжнародні ринки.
Як повідомлялося, 17 липня Москва вийшла з угоди, яка дозволяє безпечний експорт української продукції з портів Чорного моря. У відповідь на це міністр закордонних справ Литви Габріелюс Ландсбергіс, міністр сільського господарства Кястутіс Навіцкас та міністр комунікацій та транспорту Марюс Скуодіс подали до Європейської комісії пропозиції щодо експорту українського зерна.
Фото: DELFI / Andrius Ufartas