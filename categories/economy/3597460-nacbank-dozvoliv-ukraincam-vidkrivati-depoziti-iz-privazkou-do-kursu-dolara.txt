Національний банк із 21 жовтня дає українцям можливість відкривати депозити із прив'язкою до курсу долара.

Як передає Укрінформ, про це повідомляє НБУ.
"Національний банк у співпраці з банками з 21 жовтня запроваджує новий інструмент, який дасть змогу громадянам захистити свої гривневі заощадження від ризику курсових коливань, а НБУ – зберегти міжнародні резерви. Громадяни отримають можливість купувати долари США за офіційним курсом Національного банку з подальшим їх розміщенням на строковий депозит у банку та обов’язковим зворотним продажем купленої валюти після закінчення строку депозиту за офіційним курсом на день проведення зворотної операції", - йдеться у повідомленні.
При цьому кількість депозитів, які зможе відкрити один громадянин, та сума коштів на них не обмежуватимуться. Відсоткова ставка встановлюватиметься відповідно до процентної політики банків, строк депозиту – від шести місяців з можливістю пролонгації, але без права дострокового розірвання.
Згідно з повідомленням, такий інструмент створить для українців додаткову альтернативу придбанню готівкової іноземної валюти, що сприятиме зменшенню попиту на неї, стабілізації очікувань та зниженню тиску на курс у готівковому сегменті валютного ринку. Банки ж зможуть купувати валюту в НБУ на суму проведення таких депозитних операцій за офіційним курсом та надалі розміщуватимуть придбану валюту на окремому рахунку в українському центробанку.
Водночас вони не зможуть використовувати ці кошти на інші цілі, крім її обов’язкового зворотного продажу Національному банку за актуальним офіційним курсом після закінчення терміну валютних депозитів. Для компенсації банкам витрат від проведення таких операцій Національний банк нараховуватиме відсотки на валютні залишки на відповідному окремому рахунку в НБУ з виплатою їх у гривні.
У Нацбанку зауважують, що нові депозити не матимуть негативного впливу на міжнародні резерви, ураховуючи, що цей продукт передбачає зворотний продаж іноземної валюти.
Як повідомлялося, з початку повномасштабної війни гривневі вклади фізичних осіб у банках збільшилися на 32%.