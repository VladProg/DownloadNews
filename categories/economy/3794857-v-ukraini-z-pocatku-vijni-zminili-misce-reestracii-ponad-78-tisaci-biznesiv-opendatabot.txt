З початку повномасштабної війни місце реєстрації змінили 7 820 українських бізнесів, чверть з них виїхали з Києва.

Як передає Укрінформ, такі дані оприлюднив Опендатабот.
«7820 українських бізнесів змінили регіон своєї реєстрації від початку повномасштабного вторгнення. 27% від загальної кількості компаній виїхала з Києва», - йдеться в повідомленні.
Крім Києва лідерами по виїзду є Дніпропетровщина (11%) та Донеччина (8%).
Майже половина компаній, що змінили свій регіон реєстрації, працюють у сфері оптової торгівлі — 44%. На другому місці — компанії у сфері будівництва (6%). Замикають трійцю внутрішньо переміщених підприємств бізнеси, що чинять операції з нерухомістю (4,1%).
Попри те що Київ лідирує за кількістю бізнесів, які з нього виїхали, столиця займає перше місце і за кількістю зареєстрованих компаній – 22% релокантів обрали її для місця переїзду. Попри військові дії та близькість до лінії фронту підприємці також обирають Харківщину та Одещину — по 10% компаній, що змінили регіони.
Наразі найпопулярніший маршрут для переїзду бізнесу — з Києва до Одещини: цей шлях обрали 350 компаній. Другим за популярністю став напрямок з Дніпропетровщини до Києва — 300 компаній. Замикає трійцю маршрут Київ – Харківщина — 289 бізнесів.
Як повідомлялося, станом на кінець вересня урядовою програмою релокації у більш безпечні регіони скористалися 840 підприємств.