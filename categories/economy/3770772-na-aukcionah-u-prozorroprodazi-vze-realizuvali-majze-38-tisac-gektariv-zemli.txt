На електронних аукціонах у системі Prozorro.Продажі вже продано або здано в оренду майже 38 тис. га землі.

Про це розповів СЕО Prozorro.Продажі Сергій Бут під час пресконференції у Медіацентрі Україна - Укрінформ.
"Майже 38 тис. га було продано чи здано в оренду на електронних аукціонах. Переважна більшість - це активи місцевих органів влади, міст, селищ", - сказав він.

Сергій Бут

Бут зазначив, що найбільшу кількість земельних аукціонів організатори проводять щодо земель сільськогосподарського призначення. На аукціонах з оренди частка сільгоспземель становить 70%, а на аукціонах із продажу - 60%.
Загалом, у системі Prozorro.Продажі вже проведено аукціони з продажу 2,7 тис. га землі на загальну суму 1,3 млрд грн. В оренду через аукціони передано 35,1 тис. га землі.

Своєю чергою в.о. голови Державної служби України з питань геодезії, картографії та кадастру Дмитро Макаренко повідомив, що у 2023 році станом на початок жовтня вже реалізовано майже 80 тис. га земель сільськогосподарського призначення.
"У 2021 році за перші пів року (роботи ринку землі - авт.) було випущено в обіг понад 100 тис. га. У воєнний 2022 рік ринок, звичайно, просів і в обіг було випущено 69 тис. га. У 2023 році станом на жовтень ми вже бачимо, що вже майже 80 тис. га релізовано і показники наближаються до довоєнних", - сказав він.

Дмитро Макаренко

Макаренко зазначив, що цьогоріч середня ціна гектару сільськогосподарської землі коливається від 33 тис. грн до 37 тис. грн в залежності від регіону.
Як повідомляв Укрінформ, ринок землі в Україні офіційно стартував 1 липня 2021 року. До 2024 року купувати сільськогосподарську землю можуть тільки фізособи-громадяни України з обмеженням у 100 гектарів. Закон про ринок землі забороняє купувати землю іноземцям.
З 1 січня 2024 року стартує другий етап впровадження ринку землі, коли землю зможуть купувати юридичні особи, зареєстровані в Україні. Придбати можна буде не більше 10 тис. га земель сільськогосподарського призначення.