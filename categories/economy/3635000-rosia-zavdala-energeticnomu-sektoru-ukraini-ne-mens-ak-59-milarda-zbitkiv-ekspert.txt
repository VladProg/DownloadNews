Станом на кінець вересня 2022 року збитки, яких російська федерація завдала енергетичному сектору України, оцінювалися щонайменше в 5,9 млрд доларів.

Про це повідомив директор Секретаріату Енергетичного Співтовариства Артур Лорковський в інтерв’ю Укрінформу.
«Станом на кінець вересня оціночні збитки, завдані українському енергетичному сектору, включаючи комунальне господарство та централізоване теплопостачання, становили щонайменше 5,9 млрд дол. Станом на 22 листопада збитки, завдані лише оператору системи передачі електроенергії Укренерго, оцінюються у понад 2 млрд дол.», - зазначив він.
Водночас представник Енергетичного Співтовариства наголосив, що ці збитки повинні бути стягнуті з держави-агресора, адже повна компенсація є базовим принципом міжнародного права.
«Існує кілька ініціатив та пропозицій щодо найкращих доступних форумів та процедурних рамок. Центр переговорів та врегулювання спорів Секретаріату співпрацює з Укренерго у пошуку найкращих та найшвидших варіантів отримання грошової компенсації за підтримки міжнародної правової спільноти», - резюмував він.
Як повідомлялось, у грудні Укренерго та Секретаріат Енергетичного Співтовариства підписали меморандум про співпрацю у фіксації збитків, яких росія завдала енергетичним об'єктам, та притягненні агресора до відповідальності.