З порту Чорноморська «зерновим коридором» вийшло чергове судно з 30 тисячами тонн пшениці для мешканців Ефіопії.

Про це повідомляє в Телеграмі Одеська ОВА, передає Укрінформ.






З Чорноморська вийшло судно з 30 тисячами тонн пшениці для Ефіопії / Фото: Ігор Ткаченко. Укрінформ






















«Сьогодні чергове судно з продовольством вийшло з портів Великої Одеси в рамках «зернової ініціативи». Балкер «IKARIA ANGEL», зафрахтований Всесвітньою продовольчою програмою ООН, під прапором Панами, з 30 тисячами тонн пшениці, вирушив уранці з порту Чорноморська до порту в Джибуті, через який надходять гуманітарні вантажі до африканських регіонів», - йдеться у повідомленні.
За словами міністра інфраструктури Олександра Кубракова, це зерно призначене для Ефіопії, яка відчуває продовольчу небезпеку після чотирьох років посухи.
«Частина населення Ефіопії, згідно з висновками ООН, наразі знаходиться на межі продовольчої катастрофи. В рамках Програми ООН буде додатково закуплено ще 190 тисяч тонн зернових для подальшого експорту в країни, що потерпають від нестачі продовольства» - додав Кубраков.
Як повідомляв Укрінформ, від початку дії угоди між Україною, Туреччиною, росією та ООН про транспортування зерна, з українських морських портів вийшли 149 суден із 3,4 млн тонн агропродукції.
Перше судно з українським продовольством вийшло з порту Одеси 1 серпня.