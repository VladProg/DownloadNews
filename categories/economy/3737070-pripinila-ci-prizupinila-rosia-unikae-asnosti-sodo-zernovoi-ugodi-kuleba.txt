Росія уникає ясності щодо своєї участі в зернових домовленостях: в одних випадках вона каже, що припинила її, в інших – призупинила.

Як передає власний кореспондент Укрінформу у Нью-Йорку, про це заявив у понеділок журналістам у штаб-квартирі ООН міністр закордонних справ України Дмитро Кулеба.
«Це безвідповідальний крок, що ставить під загрозу глобальну продовольчу безпеку», – наголосив міністр, коментуючи заяви Росії.
Він розповів, що провів низку переговорів на цю тему, зокрема з Генеральним секретарем ООН, «про те, як діяти далі, тому що функціонування коридорів, морських і сухопутних, для експорту українського збіжжя на світовий ринок має продовжуватися».
«Тепер у нас у всіх болить голова, ми повинні розв’язати ще одну проблему, створену Росією», – сказав Кулеба.
Водночас, за його словами, якщо буде політична воля, вихід буде знайдено. У найближчі години й дні будуть проведені «дуже інтенсивні консультації на всіх рівнях», щоб знайти рішення, додав глава МЗС.
За його словами, також проводяться консультації з Міжнародною морською організацією з цього питання.
Міністр зазначив, що після Росія не гарантує безпеку жодному судну, яке намагатиметься перевозити українське зерно.
«Але в цілому ми повинні розуміти одну просту річ: доки Росія перебуватиме в Криму, доти вона сподіватиметься, що зможе шантажувати світ і нав'язувати свою волю кому завгодно. Якщо ми розв’яжемо цю проблему, через місяць-два вони придумають іншу», – сказав Кулеба, підкресливши, що найкращий спосіб розв'язати питання – перемогти Росію і змусити її піти геть.
Він нагадав, Україна ніколи не вела переговорів з РФ щодо зернової угоди, і торік було підписано два окремі документи: один меморандум між Україною, Туреччиною і ООН та інший – між ООН, Туреччиною і Росією.
«Сама Росія уникає ясності, тому що в одному тексті вони кажуть про припинення, а в іншому коментарі – про призупинення», – зазначив міністр. Відповідно, перспективи цієї угоди одним видають «менш оптимістичними», іншим – «трохи оптимістичнішими».
Як повідомлялося, Дмитро Кулеба перебуває у Нью-Йорку з робочим візитом, куди він прибув для участі в засіданні Ради Безпеки ООН та у відкритих дебатах Генеральної Асамблеї ООН щодо ситуації в Україні.
У понеділок Росія заявила, що вийшла із Чорноморської зернової угоди.