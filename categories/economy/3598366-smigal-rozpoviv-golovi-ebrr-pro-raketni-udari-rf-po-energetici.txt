Прем’єр-міністр Денис Шмигаль розповів президенці Європейського банку реконструкції та розвитку Оділь Рено-Бассо про ракетні удари росії по енергетичних об'єктах в Україні.

Про це глава уряду написав у Телеграмі, передає Укрінформ.
«Під час зустрічі в Києві особисто подякував Оділь Рено-Бассо за послідовну підтримку України. 2 млрд євро, які ЄБРР виділив для підтримки стійкості України на початку повномасштабного вторгнення, вже працюють на підтримку стабільності роботи енергетичного та транспортного секторів української економіки. Розповів про ракетні удари росії по енергетичних об'єктах нашої держави», - зазначив Шмигаль.
Він запевнив, що влада разом із партнерами працює над забезпеченням стійкості енергосистеми на тлі агресії ворога. Оскільки ЄБРР є одним із найбільших партнерів у фінансовому секторі, Шмигаль обговорив з Рено-Бассо посилення підтримки України в цьому напрямку.

«Уряд працює над консолідацією міжнародної фінансової допомоги для реалізації Плану відновлення України та підтримки бюджету», - додав прем’єр.
Як повідомлялося, з 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики. Укренерго вже ввело обмеження електропостачання у центрі та на півночі України.