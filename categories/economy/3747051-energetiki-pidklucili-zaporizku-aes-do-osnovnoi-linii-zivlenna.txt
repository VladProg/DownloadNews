Енергетики увечері 10 серпня підключили Запорізьку атомну електростанцію до основної лінії живлення.

Як передає Укрінформ, про це повідомляє Міністерство енергетики у Телеграмі.
"Учора ввечері тимчасово окуповану ЗАЕС вдалося підключити до основної повітряної лінії електропередачі 750 кВт. Причина відключення - обрив проводів унаслідок ворожого обстрілу. При цьому місце пошкодження було в кількох кілометрах від станції", - йдеться у повідомленні.
Повідомляється, що у Донецькій області в результаті обстрілів пошкоджені лінійне виробниче управління магістральних газопроводів, газорозподільна станція, яка не працювала з минулого року, та адмінбудівля. У Херсонській області через посилені обстріли залишаються знеструмленими 48 населених пунктів. Однак за минулу добу енергетики змогли відновити живлення у 8 населених пунктах, які були без світла через бойові дії.
Крім того, через обстріли знеструмлено 355 населених пунктів у Донецькій, Харківській, Запорізькій, Луганській, Сумській та Чернігівській областях. У Херсоні через підтоплення залишаються без світла 11,3 тис. споживачів.
Внаслідок негоди у Сумській, Дніпропетровській, Полтавській та Кіровоградській областях знеструмлено 127 населених пунктів. Найбільше постраждали Сумщина та Полтавщина, де, відповідно, залишаються без світла 66 та 37 населених пунктів. Тривають відновлювальні роботи.
Комерційний імпорт електроенергії за минулу добу склав 2 961 МВт-год. Експорт відсутній.
Як повідомлялося, вночі 10 серпня тимчасово захоплена російськими військами Запорізька атомна електростанція втратила живлення з основної зовнішньої лінії електропередачі напругою 750 кВ. Станцію довелося переключити на єдину доступну резервну лінію 330 кВ, відключення якої загрожує втратою зовнішнього живлення (блекаут).
ЗАЕС перебуває в окупації із 4 березня 2022 року. За цей час росіяни неодноразово порушували принципи ядерної безпеки, розміщуючи на території ЗАЕС воєнну техніку, мінуючи територію та тероризуючи персонал станції.