Із 1 травня 2023 діятимуть нові правила державної реєстрації ФОПів, юросіб та громадських формувань.

Про це повідомляє пресслужба Нотаріальної палати України, передає Укрінформ.
«01 травня 2023 року набирає чинності наказ Міністерства юстиції України від 29 березня 2023 року № 1158/5 «Про внесення змін до деяких нормативно-правових актів Міністерства юстиції України». Наказом затверджено нові форми заяв у сфері державної реєстрації юридичних осіб, фізичних осіб – підприємців та громадських формувань», - йдеться в повідомленні.
Також внесено зміни до Вимог до написання найменування юридичної особи, її відокремленого підрозділу, громадського формування, що не має статусу юридичної особи, крім організації профспілки (затверджених наказом МЮУ від 05.03.2012 № 368/5).
Окрім того, внесено зміни до Порядку державної реєстрації юросіб, ФОПів та громадських формувань, що не мають статусу юрособи, згідно із якими при поданні заяви в електронній формі у випадку, якщо відповідно до закону для державної реєстрації передбачено подання копії документа, що посвідчує особу та підтверджує громадянство (підданство) особи, яка є кінцевим бенефіціарним власником юридичної особи, до заяви долучаються електронні копії таких документів, виготовлені шляхом сканування з накладенням кваліфікованого електронного підпису заявника.
Дана норма приведена у відповідність до пункту 19 частини першої статті 17 Закону «Про державну реєстрацію юридичних осіб, фізичних осіб – підприємців та громадських формувань» в редакції Закону від 06.09.2022 № 2571-IX «Про внесення змін до деяких законів України щодо вдосконалення регулювання кінцевої бенефіціарної власності та структури власності юридичних осіб».
Як повідомлялося, у 2021 році Міністерство цифрової трансформації запустило послугу на порталі «Дія» – автоматичну реєстрацію ФОП, а у 2022-му – ТОВ. Станом на початок 2023 року в автоматичному режимі було зареєструвано 250 тисяч ФОПів та майже 1 500 ТОВ.