Державне бюро розслідувань цього року передало Національному агентству з питань виявлення, розшуку та управління активами (АРМА) майна на майже 9 мільярдів гривень.

Як передає Укрінформ, про це ДБР повідомляє у Телеграмі.
"За результатами роботи ДБР за десять місяців цього року в управління Національного агентства України з питань виявлення, розшуку та управління активами, одержаними від корупційних та інших злочинів (АРМА) передано майна на 8 мільярдів 926 мільйонів гривень. Після завершення розслідувань та оцінки майна вартість може значно зрости", - ідеться у повідомленні.
Власність фігурантів кримінальних проваджень, що розслідує ДБР, у тому числі російських структур, вже приносить прибутки державі. Дохід, отриманий від управління переданим майном, вже перевищив 28 млн 800 тис. гривень.
Серед переданого: 180 транспортних засобів, 47 одиниць сільськогосподарської техніки, 291 об’єкт нерухомого майна, 11 морських суден, інше майно.
Працівники ДБР під час розслідування кримінальних проваджень з початку року виявили частки у статутних капіталах на майже 820 млн гривень, понад 7 млн 850 тис. гривень готівкою та інші цінності.
"Робота триває. Загалом вартість переданого ДБР у 2022 році до АРМА майна майже у 8 разів перевищує вартість майна, переданого за аналогічний період минулого року", - наголосили в ДБР.
Як повідомляв Укрінформ, Бюро економічної безпеки арештувало товарні знаки вартістю понад 2 млрд грн, що належать кіпрській компанії, пов’язаній з російським олігархом. Суд передав їх АРМА.