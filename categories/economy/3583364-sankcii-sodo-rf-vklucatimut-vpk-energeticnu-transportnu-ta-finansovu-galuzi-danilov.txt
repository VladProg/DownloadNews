Пакет санкцій щодо російської федерації, які запроваджує Україна, включатиме обмеження щодо військово-промислового комплексу, енергетичної, транспортної галузей та фінансового комплексу країни-агресора.

Як передає Укрінформ, про це в ефірі загальнонаціонального телемарафону «Єдині новини» заявив Секретар РНБО Олексій Данілов, відповідаючи на питання, коли очікується новий пакет санкцій у відповідь на сьогоднішні заяви путіна.

«Велика Британія вже на сьогодні відреагувала. Я хочу звернути увагу, що у нас на сьогоднішній день на засіданні РНБО так само відбулася фінальна точка. Ми дуже довго працювали над величезним пакетом саме санкцій по відношенню до рф, до їх військово-промислового комплексу, до їх фінансового комплексу, до їх транспортно-логістичної галузі, до енергетичної галузі. І сьогодні таке рішення було прийняте. Найближчим часом все це ви побачите на сайті президента. Там дуже цікаві особи, олігархи рф. Нам потрібен був час, щоб ми бездоганно зробили цю роботу і врешті-решт вона сьогодні була фіналізована», - повідомив Данілов.
Він подякував співробітникам СБУ, КМУ та всім, хто брав участь у складній роботі, адже для того, щоб зробити оголошення про санкції, зазначив Данілов, треба відразу запровадити санкційні досьє.
Як повідомляв Укрінформ, 30 вересня президент України Володимир Зеленський у зверненні заявив, що Рада національної безпеки і оборони України на засіданні у п’ятницю ухвалила рішення про застосування санкцій проти значущих фізичних та юридичних осіб росії, які не виступили на захист людяності та міжнародного права, або певним чином залучені до агресивних кроків проти України і спільноти демократичних народів.


Фото: ОП