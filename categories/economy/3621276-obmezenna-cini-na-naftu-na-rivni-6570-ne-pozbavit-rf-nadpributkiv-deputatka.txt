Обмеження ціни на нафту на рівні $65-70 за барель не матиме значного впливу на нафтогазові доходи федерального бюджету російської федерації.

Таку думку висловила заступниця голови комітету ВР з питань економічного розвитку Роксолана Підласа, передає Укрінформ із посиланням на сайт парламенту.
«Цими днями в ЄС відбуваються переговори щодо того, на якому рівні обмежити ціни на російську нафту для всіх країн світу. Обмеження на рівні 40-50 доларів за барель значно скоротить прибутки росії, але обмеження на рівні 65-70 доларів – ні. російська нафта Urals і так торгується зі значним дисконтом на рівні 67 доларів за барель», - зазначила вона.
За словами народної депутатки, Україні потрібні більш жорсткі енергетичні санкції: обмеження цін на всю нафту, нафтопродукти, а також ембарго ЄС на імпорт російського газу з обмеженням цін на блакитне паливо країни-агресорки для всіх держав світу.
«У жовтні росія досягнула п’ятимісячного максимуму та заробила 20 мільярдів доларів. на поставках нафти. Україна вдячна нашим друзям – Польщі та балтійським країнам – які наполягають на обмеженні ціни на рівні 30 доларів за барель», - додала Підласа.
Як повідомляв Укрінформ, ініціативу з обмеження ціни для російської нафти інтенсивно просували Сполучені Штати – з метою скорочення доходів російського режиму від експорту енергоносіїв та фінансування своєї воєнної машини.
Вже 23 листопада Америка та інші союзні країни планували узгодити обмеження ціни на російську нафту, зокрема встановити її на рівні близько 60-70 доларів за барель. Проте цей рівень виявився занадто низьким для одних держав і занадто високим для інших.