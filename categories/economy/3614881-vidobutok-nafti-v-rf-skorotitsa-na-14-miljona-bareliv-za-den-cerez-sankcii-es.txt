Санкції Європейського Союзу проти російської нафти та нафтопродуктів, які набудуть чинності 5 грудня та 5 лютого відповідно, призведуть до значного скорочення видобутку нафти в рф.

Як передає Укрінформ, про це з посиланням на заяву Міжнародного енергетичного агентства повідомляє Reuters.
Зазначається, зокрема, що санкції Євросоюзу призведуть до скорочення видобутку нафти в росії на 1,4 млн барелів на день.
“Наближення ембарго ЄС на імпорт російської нафти та нафтопродуктів, а також заборона на морські послуги додадуть додаткового тиску на світові нафтові баланси, і, зокрема, на й без того винятково обмежені ринки дизельного палива”, – заявили в Міжнародному енергетичному агентстві.
В МЕА додали, що пропоноване обмеження ціни на нафту може допомогти зменшити напруженість на нафтовому ринку, але “незліченна кількість невизначеностей і логістичних проблем залишається, тому діапазон невизначеності ще ніколи не був таким великим”.
Як повідомляв Укрінформ, заборона ЄС на імпорт російської нафти набуде чинності 5 грудня, а двома місяцями пізніше вступить у силу заборона на імпорт російських нафтопродуктів.
Крім того, план G7, призначений як додаток до ембарго ЄС, дасть змогу постачальникам транспортних послуг допомагати експортувати російську нафту, але лише за примусово низькими цінами. Ці заходи також мають набути чинності 5 грудня.