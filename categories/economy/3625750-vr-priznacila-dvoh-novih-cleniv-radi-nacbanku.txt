Верховна Рада призначила членами Ради Національного банку України Анатолія Барсукова та Олену Щербакову.

Про це народний депутат із фракції "Голос" Ярослав Железняк повідомив у Телеграмі, передає Укрінформ.
Він поінформував, що відповідні постанови №8206 та №8240 підтримали 233 та 240 депутатів відповідно.
Анатолій Барсуков з 2014 року по 2021 рік обіймав посаду заступника голови правління Ощадбанку. Має близько 20 років досвіду роботи в банківській сфері.
Олена Щербакова вже була членом Ради НБУ за квотою Верховної Ради – в липні 2016 року її призначили терміном на 6 років. До цього Щербакова в 2005-2014 роках була директором Департаменту валютного регулювання, Генерального департаменту грошово-кредитної політики НБУ.
Рада НБУ складається з дев’яти членів: чотири особи призначаються Верховною Радою; чотири особи – президентом; голова Національного банку входить до Ради за посадою.