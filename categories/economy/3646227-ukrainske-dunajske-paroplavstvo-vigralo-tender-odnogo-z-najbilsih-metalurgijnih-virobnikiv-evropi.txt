ПрАТ «Українське Дунайське пароплавство» (УДП) виграло тендер HBIS Serbia на перевезення понад 500 тис. т вантажів металургійної компанії.

Про це повідомив генеральний директор ПрАТ «УДП» Дмитро Москаленко, передає Укрінформ із посиланням на УДП.
«Починаємо новий рік з важливої перемоги! Ми виграли тендер HBIS Serbia, організований одним з найбільших європейських металургійних виробників», - зазначив Москаленко.
За його словами, контракт передбачає перевезення понад 500 тис. т вантажів й забезпечує флот УДП стабільною роботою протягом всього року.
Зазначається, що тендер проводився серед провідних судноплавних компаній Дунаю.
«З урахуванням змін у пароплавстві нас сприймають як стабільного й надійного партнера, якому можна довіряти. Партнери також не виключають можливості збільшення обсягів перевезень», - додав гендиректор.
Як повідомлялося, УДП восени налагодило роботу на середній ділянці Дунаю, судна пароплавства відновили перевезення руди та вугілля Середнім Дунаєм та здійснюють транспортування експортних зернових вантажів.
Компанія HBIS Serbia входить до складу корпорації HBIS GROUP і відомі в південно-східній Європі виробництвом сталі, гарячого та холодного прокату та білого листа. Проєктна виробнича потужність заводу – 2,2 млн тонн готової продукції на рік.