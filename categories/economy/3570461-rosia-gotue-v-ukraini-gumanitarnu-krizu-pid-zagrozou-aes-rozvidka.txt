російські загарбники готують чергові обстріли Запорізької АЕС і планують створити гуманітарну кризу в Україні напередодні зими.

Про це заявив речник Головного управління розвідки Міноборони Андрій Юсов в ефірі телемарафону, передає кореспондент Укрінформу.
"Ми вже можемо говорити, на жаль, не лише про Запорізьку АЕС. російський агресор систематично, методично обстрілює всю енергетичну інфраструктуру України, і це, безперечно, може вплинути зрештою і на інші атомні об'єкти, на інші атомні станції. Зокрема, на ЗАЕС, яка перебуває в критичній ситуації через чисельні російські обстріли", - сказав він.
За словами Юсова, є інформація про підготовку чергових провокацій і обстрілів Запорізької АЕС загарбниками.
"Є інформація про певну підготовку чергових провокацій і обстрілів Запорізької станції… У особового складу агресора є план перебування в укритті під час своїх сигналів, тобто є переміщення техніки, є систематична діяльність із пошкодження ліній електропередач, яких зараз залишилося лише декілька, які поєднують ЗАЕС з українською енергосистемою. Зрештою ми вже бачили наслідки попередніх обстрілів ЗАЕС і не лише обстрілів", - сказав він.
Юсов наголосив, що йдеться про системний ядерний тероризм, терор місцевого населення і цивільного персоналу станції.
"Фактично держава-терорист захопила ядерний об'єкт і, побачивши певну безкарність з боку міжнародної спільноти, тепер масштабує цю історію на всю енергетичну систему України, готуючи таким чином відверту гуманітарну катастрофу і кризу напередодні зими", - додав він.
Як повідомлялося, ЗАЕС, найбільша атомна станція в Європі, з 4 березня захоплена російськими військовими, відтоді на майданчику станції загарбники розміщують військову техніку та боєприпаси, а також обстрілюють прилеглу територію.
6 вересня МАГАТЕ представило звіт за результатами інспекції ЗАЕС. У документі зафіксовано випадки розміщення російської військової техніки на території Запорізької АЕС, зокрема у машинних залах енергоблоків.
Гендиректор МАГАТЕ Рафаель Маріано Гроссі виступив з пропозицією щодо створення зони ядерної та фізичної безпеки навколо Запорізької АЕС передбачає відсутність атак та обстрілів станції, але не стосується "широкої демілітаризації та переміщення військ".