Україна розраховує на схвалення Європейським Союзом інструменту Ukraine Facility до кінця 2023 року.

Про це Голова Верховної Ради України Руслан Стефанчук заявив під час виступу на конференції президентів Європейського парламенту в Брюсселі, про що повідомив у Фейсбуці, передає Укрінформу.
“Україна платить величезну ціну життями наших людей, захищаючи наші території. За наш європейський вибір ми боремося останні десять років і сьогодні ця боротьба є як ніколи важкою. РФ демонструє готовність до тривалої війни на виснаження. Росія має величезні ресурси й було б великою помилкою вважати, що вони на межі виснаження. Вони розраховують на втому, ядерний шантаж, зміну уваги у світі”, — зазначив він.

Стефанчук підкреслив, що ситуація на передовій дуже складна, Збройні сили України ведуть важкі та напружені бої. У цьому контексті Голова ВР подякував партнерам за надану військову допомогу, проте наголосив, що Україна потребує набагато більше.
Спікер українського парламенту також наголосив, що Україна сподівається на позитивний розгляд державами-членами ЄС щодо можливого створення спеціального розділу в межах Європейського фонду миру з метою стабільного фінансування та постійної підтримки оборонних потреб України на період 2023-2027 років у розмірі 20 мільярдів євро.
“Україна потребує фінансової підтримки. Наша економіка стикається з надзвичайними викликами і в цьому зв'язку ми розраховуємо на схвалення інструменту Ukraine Facility до кінця року”, — додав Голова ВР.
Водночас Стефанчук наголосив, що Україна “віддана” подальшим реформам і “сповнена рішучості” найближчим часом завершити законодавчі кроки, визначені у звіті Європейської комісії як частина пакета заходів щодо розширення.
“Ми вже виконали частину кроків, зазначених в останньому звіті Єврокомісії. Працюємо з урядом над втіленням інших рекомендацій звіту комісії та очікуємо, що Європейська Рада прийме рекомендацію Єврокомісії та схвалить відкриття перемовин з Україною про вступ вже у грудні цього року”, — резюмував спікер українського парламенту.
Як повідомлялось, 17 жовтня Європейський парламент підтримав пропозицію щодо створення Українського Фонду (Ukraine Facility) обсягом у 50 млрд євро для підтримки України впродовж 2024 — 2027 років. Тепер відповідне рішення має пройти тристороннє обговорення між Європейським Парламентом, Радою ЄС та Європейською комісією, після чого буде передано на розгляд парламентам країн-членів ЄС.