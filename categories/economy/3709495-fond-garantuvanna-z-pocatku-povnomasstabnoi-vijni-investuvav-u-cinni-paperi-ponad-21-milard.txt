Фонд гарантування вкладів фізичних осіб із початку повномасштабного російського вторгнення інвестував у облігації внутрішньої державної позики (ОВДП) понад 21 млрд грн.

Про це повідомляє пресслужба ФГВФО, передає Укрінформ.
«У травні 2023 року Фонд гарантування вкладів фізичних осіб придбав ОВДП ще на 599,7 млн грн з дохідністю 18,5% річних. Таким чином загалом з початку повномасштабної військової агресії росії проти України Фонд інвестував у державні цінні папери понад 21 млрд грн тимчасово вільних коштів», - йдеться в повідомленні.
За інформацією фінансового директора установи Олени Нужненко, сьогодні Фонд гарантування має цілком достатній ресурс для виконання своїх функцій. Зокрема, з початку повномасштабного вторгнення вкладникам банків, що виводяться з ринку, було сплачено понад 7,5 млрд грн гарантованих виплат. Крім того, розрахунки з кредиторами таких банків за цей час склали 6,3 млрд грн.
Як повідомлялося, уряд від початку повномасштабного вторгнення росії в Україну станом на 1 травня 2023 року залучив від продажу ОВДП на аукціонах майже 429 млрд грн в еквіваленті.