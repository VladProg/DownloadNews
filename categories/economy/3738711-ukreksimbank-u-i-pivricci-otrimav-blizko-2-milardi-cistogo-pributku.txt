АТ "Укрексімбанк" отримало у червні 440 млн чистого прибутку, що дало змогу завершити перше півріччя 2023 р. з прибутком у розмірі 1,976 млрд грн проти 1,1 млрд грн за аналогічний період торік.

Про це Укрінформу повідомила пресслужба Укрексімбанку.
Зазначається, що у структурі доходів більшу частину продовжує займати процентний дохід, який формує робочий кредитний портфель банку.
П'ятірка ключових досягнень банку у першому півріччі 2023 року:

№1 на ринку за кредитуванням юридичних осіб з часткою 14% (понад еквівалент 76 млрд грн за 2023 рік станом на 01.06.23);
№1 за коштами юридичних осіб на рахунках (понад еквівалент 138 млрд грн за 2023 рік станом на 01.06.23);
лідер за обсягом адміністрування коштів міжнародних фінансових організацій (еквівалент 6 млрд грн станом на 01.06.23);
лідер на ринку валютообмінних операцій з часткою 11% (понад еквівалент 210 млрд грн станом на 01.07.23);
повне погашення довгострокових кредитів рефінансування НБУ, що залучались у 2020-2021 рр., на суму 18,5 млрд грн.

Укрексімбанк у другому півріччі планує збільшувати обсяги кредитування економіки, зокрема, пропонуючи довгострокові ресурси за програмами МФО, включно з грантовими та компенсаційними складовими. Банк також надаватиме потужну підтримку містам і громадам для відновлення інфраструктури, необхідної для життєзабезпечення українців та повернення додому громадян, які вимушено виїхали за кордон.
У планах - продовжувати ефективну роботу з проблемною заборгованістю (за перше півріччя врегульовано NPL на 670 млн грн).
"Укрексімбанк виконуватиме свою спеціалізовану роль у банківській системі України – зміцнення експорту, підвищення ефективності імпорту, фінансування стратегічних галузей економіки", - наголошується в повідомленні.
Державний експортно-імпортний банк України заснований українським урядом у 1992 році. Банк реалізує державну політику в сферах промисловості, зовнішньої торгівлі, економіки та фінансів. Укрексімбанк входить в трійку лідерів серед українських банків за розміром активів. За 11 місяців 2022 року банк забезпечив погашення NPL на суму понад 1 млрд грн (близько 70% від результатів 2021 року).
У «військовий» 2022 рік банк увійшов із суттєвим запасом ліквідності. Зокрема, за 2021 рік Укрексімбанк отримав рекордний прибуток у розмірі 2,7 млрд грн. За січень-вересень 2022 року операційний прибуток та процентний прибуток банку становив по 3 млрд грн, а чистий невідсотковий прибуток зріс на 51% до 2 млрд грн.