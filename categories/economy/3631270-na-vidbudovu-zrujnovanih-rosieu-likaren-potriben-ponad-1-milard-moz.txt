росія зруйнувала в Україні лікарень більш як на $1 мільярд.

Про це повідомляє МОЗ, передає Укрінформ
"За час війни росіяни вже зруйнували 144 об'єкти медичних закладів та ще понад 1 000 – пошкодили. Найбільше втрат зафіксовано на Донеччині, Харківщині, Херсонщині, Миколаївщині та Київщині. Аби відновити медичні заклади, які зруйнувала росія, Україні потрібно щонайменше 1 мільярд доларів. Така сума необхідна, аби відбудувати лікарні та амбулаторії до того стану, в якому вони були до війни. Щоб розбудувати заклади сучасного рівня, необхідно щонайменше 14 мільярдів євро", - йдеться у повідомленні.
У МОЗ поінформували, що вже фіналізується План відновлення медичної системи, який стане частиною масштабного Плану відновлення України.
Цей документ передбачає не тільки відновлення медичної інфраструктури після наслідків війни, а й перебудову всієї медичної системи за кращими європейськими принципами.
Нині, як зазначають у МОЗ, медична система в Україні готується до роботи в умовах можливого повного блекауту. Для цього вже розроблено механізми щодо функціонування лікарень в умовах повної відсутності енерго-, тепло- та водопостачання. Медзаклади забезпечуються генераторами, старлінками, формують запаси необхідного палива та води.
На сьогодні в українських лікарнях працюють більш як 3 000 генераторів та понад 1 000 станцій Starlink.
Наразі, за даними мінстерства, медзаклади додатково потребують ще кількох тисяч генераторів та запасу палива до них, станцій супутникового інтернету Starlink та низку критично-важливого медичного обладнання.
Фото: Суспільне