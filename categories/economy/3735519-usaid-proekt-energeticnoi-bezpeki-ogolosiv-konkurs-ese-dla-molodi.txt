USAID Проєкт енергетичної безпеки (ПЕБ) запрошує молодь віком 14-22 роки взяти участь у конкурсі есе.

Про це повідомляється у Фейсбуці USAID ПЕБ, передає Укрінформ.
"Енергетика є стратегічно важливою галуззю економіки, від безпечного і стабільного функціонування якої залежить безперебійна робота усіх сфер економіки України», — зауважують автори проєкту.

Учасникам конкурсу пропонується викласти свої думки на тему: що таке енергетична безпека та чому вона є невіддільною частиною національної безпеки. Та відповісти на питання:
• енергетична безпека України: що це означає?
• чому зміцнення енергетичної безпеки України є важливим для країни та для тебе особисто?
• як ти можеш зміцнити енергетичну безпеку України?
Відповідно до умов конкурсу, участь пропонується взяти громадянам України у віці 14-22 роки (на момент подачі есе). Творча робота має бути обсягом від 1500 до 2500 друкованих знаків (1-1,5 сторінки) українською мовою, що розкриває твою точку зору.
Есе прийматимуть за електронною адресою essayforcontest@tetratech.com з темою листа “Есе_Прізвище та Ім’я у називному відмінку”.
Дедлайн подачі — 30 вересня 2023 року, 18:00 за київським часом.
Організатори конкурсу повідомляють, що переможці отримають нагороди — мобільні телефони, планшети, павербанки тощо.
Також на сайті USAID ПЕБ повідомляється, що переможців конкурсу проситимуть надіслати своє фото та надати дозвіл на публікацію роботи.
Як відомо, Агентство США з міжнародного розвитку (USAID) є провідним агентством з розвитку Уряду США. USAID співпрацює з Україною з 1992 року, підтримуючи Україну у нарощуванні спроможності чинити опір російській агресії та просуванні її демократичного й економічного розвитку. Сьогодні 42 проєкти USAID сприяють вирішенню нагальних потреб і довгостроковому розвитку України як незалежного, суверенного, демократичного та заможного суспільства. Від 24 лютого 2022 року, з початку повномасштабної війни Росії проти України, USAID надав 18 млрд доларів США прямої бюджетної підтримки, 1,4 млрд доларів США гуманітарної допомоги та понад 1,4 млрд доларів США допомоги на розвиток.