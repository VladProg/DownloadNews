Генеральний прокурор Андрій Костін виступив перед американськими конгресменами та наголосив на необхідності спільних дій з арешту активів російських олігархів, які причетні до агресії проти України.



Як передає Укрінформ, про це Офіс Генерального прокурора повідомляє в Телеграмі.
Зазначається, що Костін виступив перед Підкомітетом з питань Європи, енергії, довкілля та кібербезпеки Комітету із закордонних справ Конгресу.

Генеральний прокурор зауважив, що українці потребують справедливості: покарання винних на всіх рівнях, повного відшкодування збитків, завданих російською агресією.

Також Костін наголосив на необхідності спільних дій з розшуку, заморожування та арешту активів російських олігархів, причетних до агресії.

“Механізм компенсацій має враховувати всіх постраждалих від агресії, в тому числі людей, які втратили близьких або переживають психологічну травму”, - зауважив генеральний прокурор.

Костін додав, що необхідно притягнути до відповідальності всіх причетних до воєнних злочинів, злочинів геноциду та агресії.
“Світ має почути потужний сигнал: жоден, хто порушив міжнародне право, не залишиться безкарним”, - додав генпрокурор.
Як повідомляв Укрінформ, генеральні прокурори США Меррік Гарланд та України Андрій Костін підписали Меморандум про взаєморозуміння, який дозволить активізувати спільні зусилля щодо забезпечення відповідальності за скоєні міжнародні злочини в Україні.


Фото: Андрій Костін, Телеграм