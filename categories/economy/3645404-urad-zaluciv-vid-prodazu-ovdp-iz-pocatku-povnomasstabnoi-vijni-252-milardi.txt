Уряд від початку повномасштабного вторгнення росії в Україну залучив від продажу облігацій внутрішньої державної позики (ОВДП) 252 млрд грн в еквіваленті.

Як передає Укрінформ, про це повідомляє пресслужба НБУ.
"Від початку повномасштабної війни і до 31 грудня 2022 року уряд України залучив від розміщення ОВДП на аукціонах 152 390,6 млн грн, 1 929,0 млн дол. США та 977,3 млн євро. На погашення за внутрішніми борговими цінними паперами за аналогічний період спрямовано 213 337,7 млн грн, 2 793,3 млн дол. США та 662,6 млн євро", - йдеться в повідомленні.
Зазначається, що у березні, вересні та листопаді уряд залучив коштів більше, ніж витратив на погашення внутрішніх державних облігацій. Водночас із квітня до серпня, а також у жовтні та у грудні виплати уряду за погашеннями ОВДП перевищували запозичення на внутрішньому борговому ринку, зокрема минулого місяця – на 15 441,5 млн грн.
Упродовж дії воєнного стану Міністерство фінансів України підвищувало ставки за низкою гривневих ОВДП (максимальна ставка становить 19,5% річних), а також за доларовими ОВДП (максимальна ставка – 4,5% річних) та за військовими облігаціями, номінованими в євро (максимальна ставка – 3% річних).
Найбільший обсяг цих цінних паперів сконцентрований банками – первинними дилерами. Другим за обсягом є портфель військових облігацій у власності громадян та бізнесу України.
Обсяг військових облігацій внутрішньої державної позики у власності нерезидентів – 2 681,9 млн грн та 9 млн дол. США.
Як повідомляв Укрінформ, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня. Уряд від початку повномасштабного вторгнення росії в Україну, станом на 26 грудня залучив від продажу облігацій внутрішньої державної позики (ОВДП) 239,3 млрд грн в еквіваленті.