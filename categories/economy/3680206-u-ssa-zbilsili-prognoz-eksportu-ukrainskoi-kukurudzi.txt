Міністерство сільського господарства США (USDA) 8 березня 2023 року оновило світовий прогноз балансу основних сільськогосподарських культур на 2022/23 маркетинговий рік та збільшило показник експорту української кукурудзи до 23,5 млн т.

Як передає Укрінформ, про це повідомляє пресслужба Українського клубу аграрного бізнесу.
Згідно з оновленими прогнозами USDA, в 2022/23 МР показники України щодо виробництва пшениці та кукурудзи залишаються на рівні попереднього прогнозу: 21,0 млн т та 27,0 млн т відповідно. Показники експорту щодо пшениці також залишаються без змін – 13,5 млн т, а кукурудзи – збільшено на 1 млн т до 23,5 млн т.
Загалом, міністерство прогнозує у 2022/2023 маркетнговому році зростання світового виробництва, споживання та торгівлі пшениці, а також зниження її кінцевих запасів. Зокрема, прогноз світового виробництво зріс на 5,1 млн т до 788,9 млн т. Збільшення обсягів виробництва пшениці в основному відбудеться за рахунок Казахстану (+2,4 млн т до 16,4 млн т), Австралії (+1 млн т до 39 млн т) та Індії (+1 млн т до 104 млн т).
Також, очікується зростання світової торгівлі пшеницею на 1 млн т до 213,9 млн т зі зростанням експорту з Казахстану (+1,5 млн т до 10,5 млн т), Австралії (+0,5 млн т до 28,5 млн т) та Бразилії (+0,5 млн т до 4,4 млн т), а також зниженням експорту з Аргентини (-1 млн т до 6,5 млн т) та Індії (-0,4 млн т до 5,5 млн т).
Оцінка глобальних кінцевих запасів зменшилася на 2,1 млн т до 267,2 млн т. Зменшення кінцевих запасів на фоні збільшення виробництва відбулося за рахунок переоцінки в сторону зниження початкових запасів пшениці.
Водночас, USDA прогнозує скорочення світового виробництва та експорту кукрудзи, а також зростання кінцевих запасів цієї зернової культури. Прогноз світового виробництва кукурудзи знизився на 3,8 млн т до 1 147,5 млн т. Ці зміни відбулися за рахунок зниження прогнозу для Аргентини (-7 млн т до 40 млн т), що частково компенсується збільшенням виробництва в Індії та Парагваї.
Також в 2022/23 МР очікується скорочення світової торгівлі кукурудзою на 6,4 млн т до 174,7 млн т. Основні зміни світової торгівлі включають збільшення прогнозованого експорту кукурудзи для Індії, України та Парагваю зі зниженням для Аргентини (-7 млн т до 28 млн т) та Сполучених Штатів (-1,9 млн т до 47 млн т).
Згідно з оновленими прогнозами, в 2022/23 МР очікується зростання кінцевих запасів на 1,2 млн т до 296,5 млн т.
Як повідомляв Укрінформ, у лютому 2023 року міністерство сільського господарства США (USDA) спрогнозувало зростання експорту української пшениці та кукрудзи, на 0,5 млн т - до 13,5 млн т та на 2 млн т - до 22,5 млн т відповідно.