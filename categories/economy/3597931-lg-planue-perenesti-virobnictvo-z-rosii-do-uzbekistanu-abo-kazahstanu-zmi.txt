Південнокорейський виробник побутової техніки LG Electronics планує перенести виробництво з російської федерації в Узбекистан або Казахстан.

Як передає Укрінформ, про це повідомляє AKIpress із посиланням на Коммерсант.
Повідомляється, зокрема, що за словами джерела на ринку побутової техніки, керівництво LG Electronics обговорює можливість передачі російських виробничих потужностей узбецькій Artel Electronics, а частина топ-менеджменту вже переведена в Ташкент.
Artel Electronics заявила, що наразі не має партнерства з LG, відмовившись розголошувати потенційні переговори.
Щодо Казахстану, то зазначається, що південнокорейський виробник вже мав завод у цій країні, однак його було закрито кілька років тому.
Як повідомляв Укрінформ, у березні компанія LG Electronics призупинила усі поставки техніки в російську федерацію у зв’язку з її військовим вторгненням в Україну.