Банки у червні 2023 року видали іпотечних кредитів на загальну суму 754,1 млн грн, що більш ніж удвічі перевищує обсяг іпотечних кредитів у травні.

Як передає Укрінформ, про це свідчать результати щомісячного опитування банків про обсяги наданих населенню іпотечних кредитів, повідомляє пресслужба НБУ у Телеграмі.
"Банки України в червні 2023 року видали 527 іпотечних кредитів на загальну суму 754,1 млн грн", - йдеться в повідомленні.
Про видачу нової іпотеки в червні поінформували п’ять банків, які кредитували придбання житла переважно на вторинному ринку нерухомості. Середньозважена ефективна ставка за іпотечними кредитами становила в червні 7,9% (у травні – 8,1%).

"Результати щомісячного опитування банків щодо наданих населенню іпотечних кредитів свідчать про зростання обсягу та кількості іпотечних кредитів порівняно з травнем більш ніж удвічі передусім завдяки активізації пільгового кредитування в межах програми "єОселя", - йдеться в повідомленні.
У регіональному розрізі найбільше іпотечних кредитів у червні видано в місті Києві та Київський області – 223 договори на загальну суму 377,9 млн грн (50,1% від загального обсягу), Львівській (25 договорів на 41,8 млн грн), Рівненській (30 на 41,6 млн грн) та Вінницькій (26 на 37,5 млн грн) областях.
Під час опитування в липні 2023 року відповіді надали 26 банків, частка яких у загальному валовому іпотечному портфелі на кінець 2021 року становила 94,9%.
Як повідомлялось, банки у травні 2023 року видали 232 іпотечних кредити на загальну суму 322,5 млн грн.
Фото: Shutterstock