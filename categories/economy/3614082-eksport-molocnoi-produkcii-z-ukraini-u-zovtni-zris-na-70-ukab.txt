У жовтні 2022 року Україна експортувала 9 тис. т молочної продукції, що на 70% більше, ніж за аналогічний період минулого року.

Як передає Укрінформ, про це повідомляє пресслужба Українського клубу аграрного бізнесу.
Зазначається, що найбільше змінились об’єми поставок сирів всіх видів, яких у жовтні було експортовано 1,3 тис. т, що в 2,9 рази більше, ніж минулого року. Поставки відбувались до Польщі, Казахстану та Молдови.
Також, у жовтні 2022 року зріс експорт: незгущених молока та вершків - до 2,6 тис. т, що у два рази більше, ніж у жовтні 2021 року, згущених молока та вершків - до 2,91 тис. т (на 92% більше) та вершкового масла - до 1,7 тис. т (на 60%).
Водночас, у жовтні скоротився експорт: маслянки, коагульованого молока та вершків, йогуртів, а також кефіру - до 234 т, що на 28% менше, ніж за аналогічний період минулого року та молочної сироватки - до 989 тис. т (на 10% менше).
Зазначається, що імпорт молочних продуктів в Україну стабільно тримається на низькому рівні й у жовтні склав 4,4 тис. т, що на 58% нижче, ніж в жовтні 2021 року. Скорочення відбулося по всім категоріям, оскільки потреб на збільшення імпорту наразі немає.
За словами аналітика УКАБ Максима Гопки, створення нових можливостей поставок українських молочних продуктів в Європу, а також висока ціна в ЄС на сире молоко, дозволило активізуватися галузі та знайти нові ринки збуту. На європейському ринку ціна за 10 місяців зросла на 32% і в середньому становила 55,20 €/100 кг. Наразі темпи зростання щомісячної ціни сповільнюються, що підтверджується індексом цін Продовольчої та сільськогосподарської організації ООН.
“У жовтні навіть зафіксовано зниження світових цін на всі види молочної продукції. Таке падіння можна пояснити меншими, ніж передбачалося, обсягами закупівель з боку Китаю, та млявим попитом за спотовими контрактами, оскільки більшість країн-імпортерів повністю задовольнили свої поточні потреби. Крім того, дається взнаки і вплив просідання євро щодо долара США. Одним із факторів, що визначають падіння світових цін на молочну продукцію, є також невизначеність на ринках щодо спрямування динаміки попиту на цю продукцію”, – розповів експерт.
Як повідомлялося, у січні - вересні 2022 року Україна експортувала 72,43 тис. т молочної продукції, що на 11% більше, ніж за аналогічний період минулого року.
Фото з сайту agronews.ua