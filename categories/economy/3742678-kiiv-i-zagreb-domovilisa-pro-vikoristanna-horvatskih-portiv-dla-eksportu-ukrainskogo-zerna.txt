Міністр закордонних справ Дмитро Кулеба домовився з міністром закордонних і європейських справ Хорватії Гордоном Гирличем-Радманом про використання хорватських портів для експорту українського зерна.

Як передає Укрінформ, про це йдеться у повідомленні МЗС України.
Зазначається, що з огляду на вихід РФ з Чорноморської зернової ініціативи важливою темою переговорів міністрів став український продовольчий експорт.
«Ми домовилися про можливість використання хорватських портів на Дунаї та в Адріатичному морі задля транспортування українського зерна. Зараз ми будемо працювати над тим, щоб прокласти якомога ефективніші маршрути до цих портів та максимально скористатися цією можливістю. Кожен внесок у розблокування експорту, кожні відкриті двері — це справжній, дієвий внесок у продовольчу безпеку світу. Дякую Хорватії за конструктивну допомогу», — підкреслив Кулеба.

Міністри обговорили також військову допомогу Загреба Києву.
«Головною темою наших переговорів сьогодні, як і традиційно з іншими партнерами, була зброя. Ми обговорили подальшу підтримку Хорватії, а також я подякував за вже надану допомогу. Зі зрозумілих причин не буду ділитися деталями. Скажу лише, що є конкретні домовленості, які незабаром будуть реалізовані. Окремо відзначу, що допомога, яку надає Хорватія, є дуже солідною, якщо порахувати її частку в загальному військовому бюджеті цієї країни», — зауважив Кулеба.

Глави МЗС зупинилися на підготовці до Міжнародної донорської конференції з розмінування в Україні, яка відбудеться у Загребі в жовтні. Кулеба висловив вдячність Хорватії, яка взяла на себе роль одного з глобальних лідерів з розмінування в Україні.
Дипломати приділили значну частину переговорів впровадженню Формули миру Президента України Володимира Зеленського.
«Хорватська сторона підтвердила готовність взяти участь у втіленні цілої низки пунктів Формули миру: щодо продовольчої безпеки, енергетичної безпеки, відновлення поваги до статуту ООН і територіальної цілісності України, досягнення справедливості за російські злочини та запобігання екоциду. Ми дуже вдячні. Це саме та конкретика, якої ми очікуємо від інших країн і ми продовжуємо спільно працювати над реалізацією Формули миру та проведення відповідного саміту», — заявив глава МЗС України.
Як повідомлялося, глава МЗС Хорватії Гордан Грлич Радман у понеділок, 31 липня, прибув в Україну з візитом, який розпочав з відвідання Гостомеля на Київщині.