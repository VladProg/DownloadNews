Кабінет міністрів Литви на засіданні в середу схвалив підготовку для України типового проєкту школи за 0,5 млн євро, а також виділення 300 тис. євро на зміцнення адміністративного потенціалу Агентства з питань відновлення України.

Про це повідомляє Укрінформ із посиланням на національного мовника LRT.
Стандартний технічний проєкт "Школа майбутнього в Україні" планується підготувати протягом 20 місяців, його попередня кошторисна вартість становить 0,5 млн євро.
Інший проєкт, який передбачає зміцнення адміністративного потенціалу українського Державного агентства відновлення та розвитку, отримає грант у розмірі 300 тис. євро. У протокольному рішенні уряду зазначено, що тривалість цього запланованого проєкту становить дев'ять місяців.
На нараді також були представлені проєкти вже реалізовані або такі, що завершуються: будівництво мобільного житлового містечка на 36 сімей у Бородянці, ремонт дитячого садка "Рута" в Ірпені, відкриття якого заплановано на 24 серпня. Литва також завершує ремонт ліцею у Бородянці, який відкриється у жовтні. Крім того, підготовлена модель для модернізації розподільної мережі оператора енергопостачання «Миколаївобленерго».
Як повідомлялося, Литва долучилася до відновлювальних робіт в Україні восени 2022 року.