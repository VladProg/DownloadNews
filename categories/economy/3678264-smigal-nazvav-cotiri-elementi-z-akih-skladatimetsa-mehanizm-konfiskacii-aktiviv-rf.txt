Прем'єр-міністр Денис Шмигаль заявив, що Україна спільно з партнерами працює над створенням механізму конфіскації російських активів, які можна буде направити на відновлення України, і він складатиметься з чотирьох елементів, серед яких - міжнародний реєстр збитків.

Про це Шмигаль наголосив у суботу під час конференції United for Justice — «Об’єднані заради справедливості», яка проходить у Львові, передає Укрінформ із посиланням на Телеграм Прем'єр-міністра.
"У міжнародного компенсаційного механізму буде чотири елементи: міжнародний реєстр збитків; компенсаційна комісія, яка розглядатиме заяви про відшкодування збитків; компенсаційний фонд, з якого будуть іти відшкодування; механізм виконання прийнятих Компенсаційною комісією рішень", - написав Шмигаль.
Він додав, що спеціальний компенсаційний механізм виплати репарацій базуватиметься на міжнародному договорі. Україна розробляє його разом із державами-партнерами.
Як повідомляє Урядовий портал, Прем’єр-міністр зауважив, що створення механізму конфіскації російських активів, які можна буде направити на відновлення України, є одним з основних завдань, що стоять на шляху досягнення правосуддя та справедливості. Першочерговим завданням правосуддя є створення міжнародного трибуналу, який притягне до відповідальності військове та політичне керівництво рф.
«З перших днів війни ми почали документувати всі злочини, руйнування і збитки. Маємо достовірний, прозорий і якісний інструмент для того, аби оцінити, скільки Україна потребуватиме коштів для відновлення. Вже зараз розуміємо, що ця сума перевищить 700 млрд доларів», — зазначив Шмигаль.
Він наголосив, що концепція робочої групи полягає у створенні комплексної системи компенсації за збитки, які заподіяла росія.
«Мова йде про відшкодування збитків фізичним та юридичним особам, а також безпосередньо державі Україна», — заявив Прем’єр-міністр.
Шмигаль також нагадав, що Україна вже конфіскувала 17 млрд грн у російських банків, і це кошти, які вже є в бюджеті та будуть спрямовані на відбудову.
Як повідомляв Укрінформ, раніше Шмигаль заявив, що інфраструктура для передачі Україні конфіскованих активів агресора створена.
Фото: Денис Шмигаль, Телеграм