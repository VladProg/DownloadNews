Входження України до Ради керуючих МАГАТЕ підкреслює міжнародну безпекову роль нашої держави й дає їй реальні можливості впливати на ухвалення рішень, обовʼязкових для всієї міжнародної спільноти.

Про це Президент Володимир Зеленський сказав у відеозверненні, передає Укрінформ.
«Є результат на майданчику МАГАТЕ: Україна увійшла до складу Ради керуючих цієї організації – Міжнародного агентства з атомної енергії. І це не лише підкреслює нашу міжнародну безпекову роль, а й дає реальні можливості Україні впливати на ухвалення рішень, які обовʼязкові для всіх членів МАГАТЕ, для всієї міжнародної спільноти», - зазначив глава держави.

Відео: ОП
Зеленський підкреслив, що українська сторона робитиме все можливе, аби реалізувати перший пункт Формули миру – ядерну та радіаційну безпеку.
Також, додав Президент, Україна працюватиме для гарантій повного звільнення Запорізької атомної станції від російських окупантів й убезпечення України та всієї Європи від російського радіаційного шантажу.
Як повідомляв Укрінформ, до складу Ради керуючих МАГАТЕ Україна входитиме впродовж 2023-2025 років.