САП оголосила підозри чотирьом особам у заволодінні понад 28,5 млн гривень державного підприємства «Дослідне господарство «Ставидлянське».

Як передає Укрінформ, про це Спеціалізована антикорупційна прокуратура повідомила в Телеграмі.
Серед підозрюваних — заступник директора Наукового інформаційно-аналітичного центру «Торговий дім Національної академії аграрних наук України». Слідство вважає посадовця організатором злочинної схеми.
Дії фігуранта кваліфіковані за ч. 3 ст. 27 (організація вчинення злочину) та ч. 5 ст. 191 (привласнення, розтрата майна або заволодіння ним шляхом зловживання службовим становищем) Кримінального кодексу України.
Станом на цей час місце перебування посадовця не встановлене. Підозра йому оголошена в порядку ст. 135, ст. 278 Кримінального процесуального кодексу України.
Іншими підозрюваними є директор і головний бухгалтер ДП «Ставидлянське» та директор приватного товариства. Фігуранти затримані в порядку ст. 208 КПК України.
Працівникам держпідприємства та директору ТОВ інкриміноване вчинення злочину, передбаченого ч. 5 ст. 191 Кримінального кодексу України. Останньому також інкримінована ч. 2 ст. 27 (співучасть у кримінальному правопорушенні) ККУ.
За даними слідства, маючи значний досвід роботи у сфері торгівлі сільськогосподарською продукцією та широкі зв’язки в НААН, заступник директора центру у співучасті з іншими особами вирішив заволодіти грошовими коштами одного з держпідприємств, що входили до структури академії.

Відповідно до задуманої посадовцем схеми, службовці «Ставидлянського» у 2021 році уклали договори на постачання пшениці та насіння соняшника з наперед визначеним товариством, яке забезпечувало реалізацію сільськогосподарської продукції за заниженою вартістю.
Заступник директора НІАЦ взяв на себе обов’язки пошуку підприємств-покупців сільськогосподарської продукції, які купували б продукцію вже за ринковими цінами, а також відкриття відповідних банківських рахунків і подальше обготівкування отриманих коштів та їх розподіл між співучасниками вчинення злочину.
У підсумку реалізація згаданої схеми завдала держпідприємству збитків на суму понад 28,5 млн грн.
Як повідомляв Укрінформ, Служба безпеки України викрила посадовців Державної податкової служби, які привласнили понад 150 млн грн українських компаній, розташованих на тимчасово захоплених росією територіях.
Фото: Спеціалізована антикорупційна прокуратура