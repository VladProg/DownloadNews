Станом на ранок 2 грудня в Україні відсутнє електропостачання 497 населених пунктів, з них 56 населених пунктів залишаються без світла через негоду. Решта знеструмлені через бойові дії.

Як передає Укрінформ, про це Міністерство енергетики України повідомляє у Фейсбуці.
Найбільше знеструмлених населених пунктів через сніг і вітер у Львівській, Івано-Франківській, Тернопільській, Хмельницькій областях.
Через бойові дії і технічні проблеми без електропостачання - 441 населений пункт. Застосування планових відключень побутових споживачів не передбачається.
У посиленому режимі працюють 134 аварійно-відновлювальні бригади та 185 одиниць техніки.
Зазначається, що у Львівській області внаслідок погіршення погодних умов повністю знеструмлено 305 населених пунктів, з них – 184 частково. Всього близько 52 тисяч абонентів.
В Івано-Франківській області через негоду знеструмлено 72 населені пункти - понад 19 тисяч абонентів. Тривають роботи з усунення пошкоджень ліній.
У Тернопільській області на ранок внаслідок негоди без світла залишилися 67 населених пунктів, серед яких – 9 знеструмлено частково. Наразі посилено роботи з відновлення електропостачання.
У Хмельницькій області через несприятливі метеоумови знеструмлено повністю 50 населених пунктів, всього – 6,7 тисячі споживачів. Енергетики працюють в аварійному режимі.
У Закарпатській області на 9:00 годину без електропостачання залишаються три населені пункти повністю або частково, це близько 300 точок обліку. Впродовж дня планується відновлення електропостачання всіх знеструмлених споживачів.
Окрім того, у Запорізькій області внаслідок бойових дій залишаються знеструмленими 63 населені пункти (понад 26 тисяч споживачів).
У Київській області з технічних причин на ранок знеструмлено близько трьох тисяч споживачів – впродовж дня планується всіх заживити.
У Сумській області внаслідок бойових дій залишаються знеструмленими 56 населених пунктів – 2,5 тисячі точок обліку.
У Харківській області за вчорашній день дали напругу 101 споживачу. Обстрілу зазнали чотири громади. Енергетики здійснюють огляд і уточнюють обсяг пошкоджень. Через бойові дії залишаються знеструмленими 16,7 тисячі абонентів.
У обласному центрі Херсонської області заживили 44 абонентів, знеструмлених внаслідок артобстрілу. Через підтоплення і бойові дії в місті залишаються без електропостачання 4,7 тисячі споживачів. В області дали напругу 200 абонентам, знеструмлено через бойові дії – 45 населених пунктів – близько 27 тисяч абонентів.
У Чернігівській області внаслідок бойових дій без напруги 23 населені пункти (1,8 тисячі абонентів).
Ситуація в енергосистемі стабільна та контрольована. Застосування планових відключень побутових споживачів не передбачається.
Як повідомляв Укрінформ, станом на ранок 1 грудня в Україні було відсутнє електропостачання у 492 населених пунктах.
Фото: Олександр Гіманов