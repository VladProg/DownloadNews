Парламент ухвалив у другому читанні законопроєкт про особливості оподаткування підприємницької діяльності електронних резидентів (реєстр №5270).

Про це повідомив голова комітету ВР з питань фінансів, податкової та митної політики Данило Гетманцев у Телеграмі, передає Укрінформ.

Документ дозволить іноземцям та особам без громадянства, які набули статусу електронного резидента та зареєстрували себе фізичною особою - підприємцем, вести підприємницьку діяльність та сплачувати податки в Україні, не залишаючи країни проживання (перебування).
Зокрема, електронні резиденти України зможуть:

зареєструватися як ФОП 3 групи через мобільний застосунок без фізичної присутності на території країни;
відкрити банківський рахунок для підприємницької діяльності онлайн;
автоматизовано сплачувати єдиний податок у розмірі 5% від суми доходу.

Щоб отримати статус е-резидента, іноземець має подати заяву на порталі е-резидентства та пройти перевірку згідно з чинним законодавством у СБУ та МВС. Обов'язковим для отримання статусу є ідентифікація та верифікація особи в консульській установі.
Після цього іноземець отримує ІПН, статус е-резидента та електронний підпис. Надання статусу та доступ до адміністративних послуг надається через портал Дія за допомогою використання е-резидентом Дія.Підпису.
Як повідомлялось, у липні 2021 року Верховна Рада прийняла проєкт закону про е-резидентство в першому читанні. За оцінками Мінцифри, запровадження цього інструменту покращить національний імідж України на міжнародному IT-ринку та забезпечить понад 1,5 млн дол. надходжень до держбюджету щороку.