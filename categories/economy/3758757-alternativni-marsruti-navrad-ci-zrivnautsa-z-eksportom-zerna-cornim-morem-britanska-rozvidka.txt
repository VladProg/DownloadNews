Альтернативні маршрути експорту зерна з України навряд чи зрівняються з чорноморськими шляхами.

Як передає Укрінформ, про це повідомляє Міноборони Великої Британії.
Як зазначається, успішний експорт українського зерна в рамках Чорноморської зернової ініціативи допоміг знизити світові ціни на продукти харчування.
Впродовж дії ініціативи на світовий ринок надійшло понад 32 мільйони тонн продовольства, а індекс продовольчих цін впав на 23% від свого піка у березні 2022 року.
Країни, що розвиваються, особливо виграли внаслідок зниження цін, а також від прямого імпорту зерна з України.
"Вихід РФ з Чорноморської зернової ініціативи призвів до скорочення українського експорту, що є очевидним зусиллям, спрямованим на деградацію української економіки та її здатності підтримувати військові зусилля", – йдеться у повідомленні.
Міноборони Великої Британії нагадує, що аграрний сектор становив 40% українського експорту до війни та залишається життєво важливим для держави, адже експорт продовольства приніс $28 млрд у 2021 році.
"Україна досягла успіху, використовуючи альтернативні шляхи експорту зерна, такі як річковий, залізничний та автомобільний; однак малоймовірно, що вони зможуть зрівнятися з пропускною спроможністю чорноморських експортних шляхів", - йдеться в огляді.
Як повідомлялося, Велика Британія використовуватиме дані військової розвідки та спостереження для моніторингу російської діяльності у Чорному морі, щоб стримувати будь-які російські удари по цивільних суднах.