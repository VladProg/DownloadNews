Абоненти компанії "Київстар" можуть купувати квитки в мобільному додатку Укрзалізниці без сплати за мегабайти. Така можливість з`явилась завдяки співпраці національного телеком-оператора і національного перевізника.

Про це Укрінформу повідомили в пресслужбі Київстару.
У компанії нагадали, що вже зараз завдяки мобільному додатку Укрзалізниці абоненти можуть знайти необхідні рейси, сортувати їх у пошуку, а також придбати квитки без комісій та переплат на всі поїзди далекого сполучення по Україні або повернути їх.
Також абоненти можуть отримувати сповіщення про рейс та колію прибуття й відправлення.
При цьому саме завантаження додатка Укрзалізниці з App Store та Google Play тарифікується згідно зі стандартними умовами, зауважили в пресслужбі мобільного оператора.
"Безкоштовна тарифікація інтернету для ряду мобільних додатків - частина комплексу заходів Київстару, щоб зробити соціально важливі сервіси та послуги онлайн ще доступнішими. Так, Київстар не тарифікує мегабайти в рамках сервісів «Держава в смартфоні»: Дія, Helsi.me, сайт МОЗ України", - заявили в компанії.
Мобільний оператор обіцяє і надалі розширювати перелік додатків та сайтів, якими можна користуватися без списання мегабайтів.
Як повідомлялось, Київстар - найбільший український оператор електронних комунікацій, що станом на червень 2022 року обслуговував 24,8 млн абонентів мобільного зв’язку та понад 1,2 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G.
Клієнтам компанії доступні можливості мобільного, фіксованого зв’язку й інтернету, конвергентні рішення, а також інноваційні послуги Big Data, IoT, Cloud solutions, мобільні фінансові послуги, цифрове телебачення.
Фото: prostomob.com