Міністр енергетики України Герман Галущенко у телефонній розмові із віцеканцлером – федеральним міністром економіки та захисту клімату Німеччини Робертом Габеком обговорив підтримку українського енергосектору.

Як передає Укрінформ, про це повідомляє Міністерство енергетики.
"Сторони обговорили наслідки масованих ракетних атак росії по енергетичних об’єктах України, результати відновлювальних робіт та потреби українських енергокомпаній в обладнанні та матеріалах. Герман Галущенко наголосив, що обладнання, отримане раніше від Німеччини, зараз допомагає українським енергетикам відновлювати енергопостачання у постраждалих від війни регіонах України", - йдеться у повідомленні.
Зазначається, що Габек повідомив про готовність Німеччини надалі допомагати українському енергосектору. Крім того, країна сприятиме активізації підтримки від європейських держав, щоб забезпечити надійне енергопостачання для українців протягом цієї зими.
Міністри також приділили увагу питанням енергетичної безпеки та протидії енергетичному шантажу з боку росії. Вони обговорили поточну ситуацію на окупованій росією Запорізькій атомній електростанції.
Як повідомлялося, понад 30 німецьких енергетичних асоціацій і компаній приватного сектору економіки надали допомогу енергетичному сектору України.