З моменту відновлення приватизації Фонд державного майна залучив до бюджету 3,98 млрд грн.

Про це повідомляє пресслужба Фонду у Фейсбуці, передає Укрінформ.
«Рівно рік тому, 19 вересня 2022 року, відбувся перший приватизаційний аукціон під час повномасштабного вторгнення – Кобиловолоцький спиртзавод продали за 70 млн гривень. Попри війну, приватизація демонструє значні успіхи, а українські підприємці – найсміливіші, оскільки беруть участь в аукціонах ще активніше, ніж у попередні роки», - йдеться в повідомленні.
Так, за даними ФДМУ, упродовж року від приватизаційніх аукціонів до бюджету надійшло 3,98 млрд грн. У середньому вартість виставленого на торги майна збільшувалася втричі. Новими власниками державних активів стали понад 430 підприємців, які, серед іншого, зобов’язані погасити 960 млн грн боргів перед працівниками придбаних підприємств та бюджетом.
Наразі у Фонді триває підготовка до продажу санкційних активів та об’єктів великої приватизації.
Як повідомлялося, на платформі Prozorro.Продажі опублікований перелік перших 15 об’єктів, які можуть бути продані в межах великої приватизації. Серед них - ПАТ «Національна акціонерна компанія Украгролізинг», ПрАТ «Індар», ДП «Завод алюмінієвої фольги», ТОВ «Запорізький титано-магнієвий комбінат», АТ «Оріана», ПАТ «Одеський припортовий завод», ПАТ «Сумихімпром», АТ «Українські енергетичні машини», АТ «Завод «Електроважмаш», АТ «Дніпровський електровозобудівний завод», АТ «Об’єднана гірничо-хімічна компанія», ПАТ «Центренерго».