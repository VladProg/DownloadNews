Уряд Словаччини сьогодні схвалив пропозицію міністерства сільського господарства замінити односторонню заборону на імпорт сільськогосподарських товарів з України рішенням Єврокомісії.

Як передає Укрінформ, про це повідомляє агенція TASR.
Таким чином, словацька заборона на ввезення окремих видів сільськогосподарської продукції та харчових продуктів з України або походженням з України формально скасовується.
Також запроваджується спеціальний режим транзиту української агропродукції через Словаччину.
«Лише законодавство ЄС зараз застосовується в цій сфері», — підтвердив TASR Андрей Вальнер - представник пресслужби міністерства сільського господарства.
Заходи Європейської комісії набули чинності 2 травня і триватимуть до 5 червня. У цей період пшеницю, кукурудзу, ріпак та соняшник можна імпортувати в усі країни ЄС, крім Болгарії, Угорщини, Польщі, Румунії та Словаччини. Але через територію цих країн українську продукцію все ще можна транспортувати.
У той же час п'ять країн зобов'язалися скасувати нещодавно прийняті односторонні заходи щодо пшениці, кукурудзи, ріпаку та насіння соняшнику, а також щодо будь-яких інших продуктів, що походять з України.
Як повідомляв Укрінформ, Європейська комісія офіційно оголосила про запровадження "виключних і тимчасових" запобіжних заходів проти імпорту з України, що обмежують надходження сільськогосподарських товарів українського виробництва до п'яти країн ЄС.
Запобіжні заходи стосуватимуться чотирьох сільськогосподарських продуктів: зерна, кукурудзи, ріпаку та насіння соняшника.
Фото: twitter.com/MFA_Ukraine