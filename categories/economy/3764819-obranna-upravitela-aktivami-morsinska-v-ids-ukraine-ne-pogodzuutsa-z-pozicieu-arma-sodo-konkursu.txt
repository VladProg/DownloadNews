Непідсанкційні акціонери IDS Ukraine, які володіють понад 50% акцій компанії, вважають, що конкурс з обрання управителя активами «Моршинська» відбувся з численними порушеннями законодавства, і закликають Нацагентство з питань розшуку та менеджменту активів (АРМА) скасувати його результати.

Як передає Укрінформ, про це йдеться у відповіді пресслужби компанії IDS Ukraine на офіційну заяву АРМА про відсутність підстав для оголошення нового конкурсу з обрання управителя активами «Моршинська».
У відповіді, зокрема, зазначено, що IDS Ukraine підтримує санкційну політику України, але наполягає на юридично бездоганному підході до вилучення на користь держави активів підсанкційних осіб.
У компанії стверджують, що судовий арешт 100% акцій компанії, тоді як особам під санкціями сукупно належить лише 49,9%, - протиправний, адже порушуються законні права інших акціонерів, які володіють понад 50% активів і до яких не застосовано жодних санкції. При цьому, згідно з ухвалою суду, акції лише відчужуються, а право володіти та користуватись ними жодним судовим рішенням не обмежене.
«Зараз АРМА намагається передати ТОВ “Карпатські мінеральні води” (переможець конкурсу з відбору управителя арештованими активами. – ред) те, що не було відібрано в існуючого акціонера», - йдеться у повідомленні.
Крім того, непідсанкційні акціонери IDS Ukraine вважають, що й сам вибір управителя відбувся з численними порушеннями. Зокрема, у ТОВ «Карпатські мінеральні води» не було отриманого у визначений 30-денний термін дозволу АМКУ на економічну концентрацію при тому, що в сумі 40% ринкової частки IDS Ukraine та 8% ринкової частки «управителя» становлять майже 50% – граничний показник дозволеної концентрації без ризику монополізації ринку.
Тому в IDS Ukraine вважають це протиправною спробою захоплення активів компанії прямим конкурентом. «ТОВ «Карпатські мінеральні води» як виробник «Карпатської джерельної» є безпосереднім та найбільшим конкурентом брендів IDS Ukraine «Моршинська» та «Миргородська» на ринку мінеральних вод.
“За таких умов жодної зацікавленості у збереженні та примноженні переданого в управління активу IDS Ukraine компанія «Карпатська джерельна» не може мати. Єдиною метою може бути привласнення, послаблення чи знищення активів конкурента», - зазначається у повідомленні на сайті компанії.
На думку співвласників IDS Ukraine, потрібно провести новий конкурс з відбору управителя арештованими активами, враховуючи законні права непідсанкційних власників майна.
«Краще провести новий конкурс, аніж обрати управителя, який знищить актив. У результаті держава не отримає нічого, а непідсанкційні власники «Моршинської» позбудуться належного їм майна та підуть відстоювати свої права в міжнародні суди. І обов’язково його виграють, а держава виплатить величезні суми за те, що чиновники АРМА не провели новий конкурс, прикриваючись відмовкою, що він займе пів року», - додають в IDS Ukraine.
Водночас компанія стверджує, що АРМА неправильно трактує позицію IDS Ukraine щодо проведення нового конкурсу.
«Ми не вважаємо його проведення дієвим засобом захисту прав непідсанкційних (у термінології АРМА – міноритарних) акціонерів, поки не внесені законодавчі зміни, які забезпечать їхнє пріоритетне право на одержання підвідомчих АРМА активів в управління. Наша юридична команда має проєкт таких змін, проводить їхнє обговорення у спільноті Європейської бізнес-асоціації та готова надати їх АРМА для подальшого внесення на розгляд КМУ і ВРУ. До цього моменту, на наше глибоке переконання, має бути запроваджений мораторій на передання активів IDS Ukraine в управління», - зазначено на сайті компанії.
Як повідомлялося, у червні 2022 року суд арештував корпоративні права IDS Ukraine (компанії-власника торгової марки “Моршинська”), серед акціонерів якої був російський олігарх Михайло Фрідман із часткою 18,23% акцій.
У листопаді 2022 року 100% арештованих акцій було передано до Агентства з розшуку та менеджменту активів. В подальшому переможцем конкурсу із відбору управителя арештованими активами стало ТОВ “Карпатські мінеральні води”.
21 вересня Агентство з розшуку та менеджменту активів (АРМА) повідомило, що не має законних підстав для оголошення нового конкурсу на управління 100% корпоративних прав ПрАТ “Моршинський завод мінеральних вод “Оскар” (880 000 простих іменних акцій вартістю 8 800 000 грн) та 100% корпоративних прав ПрАТ “Індустріальні та дистрибуційні системи” (2500 простих іменних акцій вартістю 4 500 000 грн).