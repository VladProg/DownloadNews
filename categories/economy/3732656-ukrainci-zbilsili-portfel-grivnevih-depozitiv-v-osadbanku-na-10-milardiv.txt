За січень-червень 2023 року обсяг строкових гривневих депозитів Ощадбанку зріс більш ніж на 10 млрд грн і становить майже 54 млрд грн.

Як передає Укрінформ, про це повідомляє пресслужба банку.
«Відповідно до ринкових тенденцій Ощадбанк значно покращив привабливість своїх депозитних продуктів для фізичних осіб, що дозволило збільшити частку строкових депозитів у портфелі пасивів банку. Частка коштів на поточних рахунках та депозитах громадян в національній валюті зростає, що свідчить про те, що українці довіряють гривні і вірять у перемогу нашої держави», - прокоментував заступник голови правління Ощадбанку Антон Тютюн.
Зазначається, що гривневі вклади становлять близько 70% усього депозитного портфеля фізичних осіб банку. Серед депозитних продуктів Ощадбанку найбільший попит мають вклади «Мій захисник» та «Моя перемога». Пільговий депозит «Мій захисник» призначено для військовослужбовців та членів їхніх родин. Станом на кінець червня на ньому було розміщено 13,4 млрд грн.
Як повідомлялося, Ощадбанк у І кварталі 2023 року залучив на депозит «Мій захисник» понад 3,1 млрд грн.