Вперше з початку повномасштабного вторгнення росії в Україну почали збільшуватися строкові вклади у гривні.

Як передає Укрінформ, про це йдеться в огляді банківського сектору за листопад, повідомляє пресслужба НБУ.
"У III кварталі банківський сектор надалі адаптувався до кризових умов. Банки підтримували роботу мережі та стрімко відновлювали діяльність відділень у звільнених регіонах. Ліквідність системи зростала завдяки подальшому припливу коштів клієнтів. Вперше з початку повномасштабної війни почали збільшуватися строкові вклади у гривні, а строкові вклади в іноземній валюті відновили зростання вперше з часів коронакризи", - йдеться в повідомленні.
Зазначається, що чистий кредитний портфель загалом скорочувався, лише в державних банках обсяг корпоративних кредитів зріс за підтримки державних програм. Очікувано зросла частка непрацюючих кредитів, найпомітніше в роздрібному сегменті. Попри значні відрахування в резерви, сектор отримав квартальний прибуток після збиткового першого півріччя. Цьому сприяло збереження операційної ефективності.
Як повідомляв Укрінформ, загальна сума вкладів фізосіб у банках - учасниках Фонду гарантування вкладів фізичних осіб (ФГВФО) станом на 1 листопада 2022 року становила 970,3 млрд грн.