На залізничній станції Рені (Одеська область) склалася критична ситуація із накопиченням вагонів, наразі туди прямує 878 одиниць рухомого складу.

Про це заявив очільник Одеської дирекції залізничних перевезень регіональної філії «Одеська залізниця» АТ «Укрзалізниця» Рустам Рустамов під час наради представників компанії із перевізниками Румунії та Молдови 5 вересня, передає Укрінформ із посиланням на Rail.insider.
«Станція перебуває практично на межі зупинки», — наголосив він.
Рустамов зазначив, що наразі на стик Серпневе-1—Басарабяска прямує 758 вагонів. Із них 600 — для румунського порту Галац.
Станом на 5 вересня наявний парк по станції Рені сягає 878 вагонів. Із 878 вагонів понад 350 одиниць (280 навантажених і 78 порожніх) — для порту Галац. Ситуація ускладнюється тим, що Одеська залізниця не може планувати передачу вагонів хоча б на три дні вперед, адже не отримує відповідної інформації від іноземних колег.
"Ми не знаємо, що готувати для вас. Потім, коли приходить заявка, нам потрібно ще витримати по кожній номенклатурі добову норму, адже більше ви не берете. Наявність — понад 800 вагонів, і це все блокує нам станцію Рені. А далі рано чи пізно у нас заблокується Серпневе-1—Басарабяска", - заявив заступник директора департаменту комерційної роботи АТ «Укрзалізниця» Валерій Ткачов.
Він також попросив іноземних колег планувати перевезення на дві–три доби.
"Переговоріть зі всіма отримувачами та через молдовську сторону передавайте Одеській залізниці плани на дві–три доби. Ми під вас сформуємо у межах добової норми, ще якихось вимог необхідні потяги", - додав Ткачов.
За його словами, чим довший горизонт планування, тим якіснішою буде робота, тим ефективніше будуть працювати всі наші служби та, найголовніше, стик.
Як повідомлялося, у серпні 2023 року накопичення вагонів із зерном у напрямку західних прикордонних переходів зросло до 2629 одиниць.