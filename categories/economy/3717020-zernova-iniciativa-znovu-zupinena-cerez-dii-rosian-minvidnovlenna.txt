Спільний координаційний центр (СКЦ) в Стамбулі оголосив про неможливість складання інспекційного плану на 1 червня через чергову безпідставну відмову російської делегації реєструвати вхідний флот до участі в "зерновій ініціативі".

Як передає Укрінформ, про це повідомляє пресслужба Міністерства розвитку громад, територій та інфраструктури України у Фейсбуці.

"Зернова ініціатива знову зупинена: росія заблокувала реєстрацію вхідного флоту до всіх портів України. Спільний координаційний центр (СКЦ) в Стамбулі оголосив про неможливість складання інспекційного плану на 1 червня через чергову безпідставну відмову російської делегації реєструвати вхідний флот до участі в Ініціативі", - йдеться у повідомленні.
Зазначається, що впродовж 30 та 31 травня, російська сторона без пояснень зареєструвала для інспекції лише 1 вхідне судно на порт «Чорноморськ», в той час, коли інші сторони СКЦ підтвердили до участі в Чорноморській ініціативі 10 суден на три порти.
У міністерстві наголошують, що деструктивна позиція росії та відсутність зареєстрованих суден на інспекцію унеможливлює складання інспекційного плану на 1 червня, про що всі сторони були повідомлені Секретаріатом СКЦ.
У черзі на інспекцію в територіальних водах Туреччини очікують 50 суден, на які має бути завантажено 2,4 млн т продовольства для світу. Це майже вдвічі більший обсяг, ніж було експортовано в травні.
За даними Мінвідновлення, деякі судна очікують інспекції СКЦ понад 3 місяці. Загалом через простій у чергах вже завдано понад 1 млрд дол. США збитків, які позначаються на кінцевій вартості продовольства для світу.
"Таким чином росія в черговий раз знайшла спосіб обмежити світ в їжі. Блокування реєстрації нового вхідного флоту, як і блокування найбільшого порту «Південний», є грубим порушенням умов "Зернової ініціативи", під якою підписалась і країна-агресор", - наголошують у міністерстві.
Українська делегація направила лист до Секретаріату СКЦ з вимогою відновити повноцінну роботу в складі 3 інспекційних команд та 9 інспекцій на день, як того вимагають процедури СКЦ. Українські інспектори наразі перебувають в СКЦ та готові негайно стати до роботи в разі відновлення реєстрації суден.
"Сподіваємося, що партнери з ініціативи все ж таки знайдуть рішення та припинять цей шантаж росії всього світу. Адже значення "Зернової ініціативи" вже доведено світовим продовольчим ринком і світ не має мовчати", - додають у міністерстві.
У Мінвідновлення нагадують, що за 10 місяців роботи "Зернової ініціативи" експортовано понад 30,5 млн т продукції українських аграріїв. При цьому, сім місяців продовжується саботаж та гальмування роботи з боку російської делегації в СКЦ, в результаті якого світ недоотримав мінімум 20 млн т продовольства.
Як повідомляв Укрінформ, Україна, Організація Об’єднаних Націй і Туреччина 18 березня 2023 року домовились про продовження «Ініціативи з безпечного транспортування агропродукції через Чорне море». Дія угоди була продовжена на 120 днів, проте росіяни заявляли, що угода діятиме до 18 травня 2023 року.
Віцепрем’єр-міністр з відновлення – міністр розвитку громад, територій та інфраструктури Олександр Кубраков 17 травня повідомив, що угода діятиме до 18 липня 2023 року.
У Міністерстві розвитку громад, територій та інфраструктури заявили, що російська сторона у Спільному координаційному центрі майже місяць блокує роботу найбільшого українського чорноморського порту "Південний", внаслідок чого щонайменше 10 країн світу недоотримують продовольство.