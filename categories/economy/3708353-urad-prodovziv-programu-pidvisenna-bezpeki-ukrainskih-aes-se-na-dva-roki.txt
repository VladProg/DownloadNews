Кабінет Міністрів вніс зміни та продовжив термін реалізації Комплексної (зведеної) програми підвищення безпеки енергоблоків (КЗППБ) українських атомних електростанцій (АЕС) на 2024 - 2025 роки.

Про це повідомив у Телеграмі постійний представник уряду у Верховній Раді Тарас Мельничук, передає Укрінформ.
«Внесено зміни до Комплексної програми підвищення рівня безпеки енергоблоків атомних електростанцій. Продовжено строк виконання Програми на 2024 - 2025 роки», - зазначив він.
Зміни передбачають збільшення орієнтовного обсягу фінансування програми до 39,553 млрд грн та уточнення механізму розрахунку витрат, необхідних для реалізації програми за рахунок власних коштів ДП «НАЕК «Енергоатом».
Як повідомлялось, Комплексна (зведена) програма підвищення рівня безпеки енергоблоків українських АЕС затверджена постановою уряду наприкінці 2011 року. Вона програма фінансується за рахунок Енергоатома, ЄБРР і Європейського співтовариства з атомної енергії (Euratom).
Метою реалізації КЗППБ є виконання зобов’язань України перед міжнародною спільнотою щодо забезпечення ядерної та радіаційної безпеки, а також створення умов для продовження строків експлуатації енергоблоків атомних електростанцій.
У 2019 році Кабінет Міністрів продовжив термін реалізації програми з 31 грудня 2020 року до 31 грудня 2023 року.