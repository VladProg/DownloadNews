Ціни на тепличні огірки в Україні опустилися на 31% - до 8-21 грн/кг; ще тиждень тому вони стартували від 20 грн/кг.

Про це повідомляють аналітики проєкту EastFruit, передає Укрінформ.
"Так, сьогодні тепличний огірок надходить у продаж по 8-21 грн/кг (0,22-0,57 дол./кг), хоча ще наприкінці минулого робочого тижня ціни на цю продукцію стартували від 20 грн/кг (0,55 дол./кг). Водночас ціни на плівковий огірок і продукцію з відкритого ґрунту стартують від 7 грн/кг (0,19 дол./кг)", - йдеться у повідомленні.
Хоча багато тепличних комбінатів вже завершили реалізацію огірків першого обороту і відновлять роботу тільки на початку вересня, ціни на тепличну продукцію інтенсивно знижуються, оскільки на ринок у достатній кількості надходить плівковий огірок та продукція з відкритого ґрунту.
Більшість операторів ринку прогнозують подальше здешевлення в цьому сегменті вже на початку вересня.
Як повідомлялось, на початку серпня цього року тепличні огірки в Україні коштували 14-16 грн за кілограм.