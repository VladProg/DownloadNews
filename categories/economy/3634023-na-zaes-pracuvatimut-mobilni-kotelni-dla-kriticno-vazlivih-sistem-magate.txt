На тимчасово окупованій росією Запорізькій АЕС почали вводити в експлуатацію мобільні дизельні котельні, які призначені для запобігання замерзанню критично важливих систем ЗАЕС в зимовий період.

Як передає Укрінформ, про це повідомляється на сайті МАГАТЕ.
"Команду МАГАТЕ на ЗАЕС поінформували, що на станції тривають роботи з випробування та введення в експлуатацію мобільних дизельних котелень, які призначені для запобігання замерзанню критично важливих систем ЗАЕС в зимовий період, у тому числі для обігріву робочих приміщень для персоналу ЗАЕС. Мобільні дизельні котельні потужністю 1-3 МВт встановлені та експлуатуються на одному з енергоблоків, ще декілька – на інших майданчиках станції", - йдеться у повідомленні.
Також зазначається, що у вівторок експерти агентства на ЗАЕС повідомили, що станція втратила зв'язок з резервною лінією електропередач напругою 330 кіловольтів (кВ), яка з'єднує АЕС з електромережею країни. Причина відключення відразу не була зрозуміла.
Як інформує МАГАТЕ, на ЗАЕС є 20 стаціонарних аварійних дизель-генераторів, які знаходяться в режимі очікування і готові до видачі електроенергії в разі відсутності зовнішнього енергопостачання.
"Однак, для підвищення здатності впоратися з такою втратою електроенергії із-за меж станції, як запобіжний захід зараз також розгортаються мобільні дизель-генератори. Два таких мобільних генератори вже підключені до одного з енергоблоків і знаходяться в режимі очікування. Ще кілька мобільних генераторів проходять випробування і будуть підключені до інших реакторних установок", - повідомили в агентстві.
Також у повідомленні інформується про те, що Міжнародне агентство з ядерної енергії забезпечить постійну присутність своїх експертів з ядерної безпеки на всіх атомних електростанціях України в рамках посилення зусиль, спрямованих на запобігання ядерній аварії під час вторгнення рф.
Як повідомляв Укрінформ, напередодні Прем'єр-міністр Денис Шмигаль повідомив, що міжнародні партнери України наразі не мають конкретної інформації щодо намірів росії вивести війська з території окупованої Запорізької атомної електростанції, тривають перемовини.
Фото: Fredrik Dahl / IAEA