Доки на Запорізькій атомній електростанції залишаються росіяни, загроза аварії буде постійною.

Про це заявив міністр енергетики Герман Галущенко в інтерв'ю телеканалу "Інтер", передає Укрінформ.
"Певні критичні речі - витоки, поломки - вони будуть тільки збільшуватися. І буде якийсь момент часу, коли вони (представники Росатома - ред.), думаючи, що можуть щось полагодити чи зупинити, не зможуть цього зробити. Це питання часу, коли станеться аварія", - сказав Галущенко.
Міністр наголосив, що росіяни мають піти із ЗАЕС.
"Кожен день, кожну годину, кожну хвилину є загроза. Поки вони там знаходяться - це загроза", - підкреслив він.
Галущенко зауважив, що необхідно розробити механізм, який би дозволяв втілювати у життя рішення Міжнародного агентства з атомної енергії, а не дозволяти ігнорувати їх.
Як повідомлялося, на ЗАЕС стався витік реагентів з першого контура енергоблока №5 у другий. Попри це росіяни не переводять його у "холодний" стан.
ЗАЕС перебуває в окупації із 4 березня 2022 року. За цей час росіяни неодноразово порушували принципи ядерної безпеки, розміщуючи на території ЗАЕС військову техніку, мінуючи територію та тероризуючи персонал станції. Рішення МАГАТЕ про повернення ЗАЕС під контроль Енергоатома загарбники ігнорують.