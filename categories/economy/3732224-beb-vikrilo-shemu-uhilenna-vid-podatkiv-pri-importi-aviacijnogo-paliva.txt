Бюро економічної безпеки викрило схему ухилення від сплати податків при імпорті авіаційного палива.

Як передає Укрінформ, про це повідомляє пресслужба БЕБ.
"Детективи Територіального управління Бюро економічної безпеки у місті Києві завершили досудове розслідування за ознаками умисного ухилення від сплати акцизного податку та податку на додану вартість. Сума завданих державі збитків становить понад 17 млн грн", - йдеться в повідомленні.
Слідством встановлено, що керівник підприємства у 2019 році уклав договір із європейською компанією про поставку авіаційного палива. У результаті, фігурант використав підроблені документи та зазначив неправдиву інформацію про те, що отримувачем цього палива є підприємство із забезпечення Державного агентства резерву України. Таким чином, дії службової особи призвели до фактичного ненадходження до державного бюджету коштів в особливо великих розмірах.
У межах кримінального провадження було накладено арешт на майно особи на загальну суму понад 5 млн грн та обрано підозрюваному запобіжний захід у вигляді застави в розмірі 214 тис. грн. Справу скеровано до суду. З метою відшкодування завданих державі збитків прокурором заявлено цивільний позов у кримінальному провадженні на суму 17 млн грн.
Як повідомляв Укрінформ, Бюро економічної безпеки у травні упередило незаконне відшкодування ПДВ на понад 210 млн грн.