Ощадбанк сплатив у повному обсязі штраф у розмірі понад 13 881 615 млн грн, накладений Антимонопольним комітетом за здійснення концентрації без дозволу.

Як передає Укрінформ, про це повідомляє пресслужба АМКУ.
"Акціонерне товариство «Державний ощадний банк України» сплатило в повному обсязі штраф у розмірі понад 13 млн грн, накладений Антимонопольним комітетом України за здійснення концентрації без дозволу комітету", - йдеться в повідомленні.
Зазначається, що у 2021 році комітет оштрафував «Ощадбанк» за здійснення концентрації без дозволу АМКУ. Було встановлено, що товариство придбало цілісний майновий комплекс споруд «Рибного ярмарку та комплексу по зберіганню, виробництву продуктів харчування для ТОВ «Логістик центр «Скандинавія». При цьому до АМКУ за отриманням обов’язкового дозволу воно не зверталося.
Розслідування та збір доказів у справі тривали майже 4 роки. Причиною цьому було невизнання «Ощадбанком» факту порушення: банк не співпрацював з органами Комітету, не сприяв з’ясуванню обставин справи, ігнорував необхідність надання відповіді на вимоги АМКУ.
Господарський суд міста Києва за результатом позовних вимог «Ощадбанку»підтвердив законність встановленого комітетом порушення та розміру штрафу.
В АМКУ наголошують, що законодавство не звільняє банківські установи від необхідності отримувати дозвіл на концентрацію (за виключенням ситуацій, передбачених законом «Про захист економічної конкуренції»).
Як повідомлялося, АМКУ ухвалив рішення про накладання штрафу на "Ощадбанк" за концетрацію без дозволу на засіданні 16 вересня 2021 року.