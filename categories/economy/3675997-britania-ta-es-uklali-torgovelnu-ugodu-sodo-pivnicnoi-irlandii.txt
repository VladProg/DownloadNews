Велика Британія та Євросоюз у понеділок уклали угоду про припинення тривалої суперечки щодо правил торгівлі з Північною Ірландією після Брекзиту, що може розв’язати одну з найбільш болісних проблем, пов'язаних з виходом країни з ЄС.

Як передає Укрінформ, про це повідомляє New York Times.
Прем’єр-міністр Ріші Сунак і президент Європейської комісії Урсула фон дер Ляєн оголосили про угоду на пресконференції після того, як узгодили остаточні умови на зустрічі під Лондоном у Віндзорі.
Угода змінить Північноірландський протокол, який був схвалений для того, щоб уникнути митного контролю товарів, що перетинають кордон між Північною Ірландією (частиною Великої Британії) та Ірландією. Згідно з протоколом, який набув чинності на початку 2021 року, Північна Ірландія залишалася частиною єдиного європейського ринку, попри Брекзіт.
Відповідно до нової угоди, товари, що переміщаються з Великої Британії до Північної Ірландії як місця призначення, проходитимуть через «зелений коридор» без рутинних перевірок. Ті, що призначаються для Ірландії, проходитимуть через «червоний коридор» – з більшим контролем.
Документ, відомий як Віндзорська угода, укладено після тижнів конфіденційних переговорів. Вона може запобігти потенційній торговельній війні між Британією та Європейським Союзом і згладити напруження між Британією та її європейськими сусідами, спричинене Брекзитом.
Угода також усуває потенційне джерело роздратування між Британією та адміністрацією США, яка звернулася до прем'єр-міністра Ріші Сунака з проханням знайти вихід з глухого кута.
Водночас документ несе в собі політичні ризики для Сунака, оскільки може спричинити негативну реакцію з боку прихильників жорсткої лінії щодо Брекзиту в його Консервативній партії та пробританських юніоністів у Північній Ірландії.
Сунак пообіцяв передати нову угоду на затвердження законодавцям, які, очевидно, проголосує «за», оскільки опозиційна Лейбористська партія має намір підтримати угоду.
Як повідомлялося, Велика Британія вийшла з ЄС у ніч проти 1 лютого 2020 року.