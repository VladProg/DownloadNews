Україна планує зробити свій внесок у реалізацію плану REPowerEU, який передбачає створення доступного, безпечного, стійкого та сталого енергетичного ринку ЄС та поступового позбавлення залежності від російського викопного палива до 2030 року.

Про це повідомив заступник міністра енергетики України Микола Колісник під час 5-ої Румунської міжнародної газової конференції, передає Укрінформ з посиланням на пресслужбу Міненерго.
«Енергетичні ринки ЄС переживають кризу та різке переорієнтування на нові маршрути постачання через терор рф на енергетичних ринках та вторгнення в Україну. Тому енергоефективність, збільшення виробництва енергії з відновлюваних джерел, диверсифікація постачання природного газу стають ключовими для зміцнення енергобезпеки як ЄС, так і України», - зазначив він.
Колісник зауважив, що з огляду на цю ситуацію Україна планує зробити і свій внесок у реалізацію плану REPowerEU. Зокрема, збільшення ефективності існуючої інфраструктури та використання українських ПСГ для зберігання стратегічних запасів газу країн-членів ЄС може бути одним із ключових елементів енергетичної безпеки регіону.
Як повідомлялось, у новій енергетичній стратегії ЄС REPowerEU передбачаються заходи, спрямовані на поступову відмову Європи від імпорту російських викопних енергоносіїв, включаючи вугілля, нафту й газ.
Енергетична незалежність ЄС досягатиметься, зокрема, шляхом диверсифікації шляхів постачання енергоресурсів від надійних постачальників, у тому числі шляхом збільшення поставок скрапленого газу зі США.
Двома магістральними напрямами цієї роботи є підвищення енергоефективності та заощадження енергії, а також реалізація Зеленого курсу та збільшення частки поновлюваних джерел в енергетичному балансі ЄС.
Фото: Міненерго