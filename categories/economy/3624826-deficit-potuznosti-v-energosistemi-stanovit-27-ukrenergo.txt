Дефіцит потужності у середу, 30 листопада, в енергосистемі України становить 27%.

Як передає Укрінформ, про це повідомляє НЕК "Укренерго" у Телеграмі.
"Станом на 11:00 виробники електроенергії забезпечують 73% споживання електроенергії в Україні. Дефіцит потужності складає 27%", - йдеться у повідомленні.
Зазначається, що зменшити дефіцит в енергосистемі допомагає поступове зростання потужності генерації.
У компанії наголосили, що до всіх операторів системи розподілу (обленерго) доведені ліміти споживання по кожній області. Перевищення лімітів споживання призводить до необхідності застосування аварійних відключень для уникнення перевантаження мереж та забезпечення балансу в енергосистемі.
Як повідомлялося, ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі.
Масовані атаки на українську енергосистему тривають із 10 жовтня.