Чеська енергетична компанія ČEZ звернеться до міжнародного арбітражу з позовом до російського "газпрому", де вимагатиме компенсацій за перебої у поставках природного газу протягом 2022 року,

Про це заявив генеральний директор ČEZ Даніель Бенеш в ефірі Чеського телебачення (ČT), передає Укрінформ із посиланням на видання "Denik.cz".
За словами Бенеша, наразі неможливо вести переговори з "газпромом" про поставки на наступний рік, й міжнародний арбітраж у цій ситуації - єдиний можливий крок.
«У той момент, коли хтось не виконує контракт, який у вас є, важко говорити про щось, окрім компенсації збитків», - наголосив Бенеш, відповідаючи на запитання, чи веде ČEZ переговори з російським «газпромом» про постачання на 2022 рік.
Збитки ČEZ він оцінив у розмірі приблизно від сотень мільйонів до мільярда чеських крон.
Як повідомляв Укрінформ, на початку жовтня російський "газпром" поновив постачання газу до Італії через територію Австрії, яке раніше було призупинене через регулятивні зміни в Австрії.
Фото: ČTK