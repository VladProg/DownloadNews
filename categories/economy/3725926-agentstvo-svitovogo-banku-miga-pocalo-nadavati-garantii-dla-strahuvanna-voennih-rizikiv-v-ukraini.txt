Багатостороннє агентство з гарантій інвестицій (MIGA) Групи Світового банку почало надавати гарантії для страхування воєнних ризиків в Україні із Трастового фонду підтримки реконструкції та економіки України (SURE).

Як передає Укрінформ, угоду про збільшення гарантії з 17,1 до 40,85 млн євро між MIGA і німецьким банківським холдингом ProCredit було підписано в присутності першого віцепрем’єр-міністра – міністра економіки України Юлії Свириденко в Лондоні під час проведення Конференції з питань відновлення України-2023 (URC-2023), повідомляє пресслужба Мінекономіки.
«Це перший проєкт, який буде реалізовуватись із залученням Трастового фонду підтримки реконструкції та економіки України. Впевнена, що програма страхування воєнних ризиків для інвестицій в українську економіку від MIGA запалить зелене світло для тих бізнесменів, які чекають можливості розпочати роботу над відновленням нашої країни», - сказала Свириденко.
Зазначається, що збільшення гарантії від MIGA поширюється на інвестиції ProCredit в капітал її української дочірньої компанії АТ «ПроКредит Банк» для підтримки українського малого та середнього бізнесу. Відповідна програма діятиме до грудня 2025 року. Збільшення гарантії MIGA на 23,75 млн євро дасть змогу «ПроКредит Україна» оптимізувати свій існуючий капітал, продовжувати пропонувати необхідні банківські послуги та потенційно генерувати нові позики своїм клієнтам.
Як повідомляв Укрінформ, Багатостороннє агентство з гарантій інвестицій MIGA було створене у 1988 році. Воно є членом Групи Світового банку і працює для сприяння прямим іноземним інвестиціям у країни з економікою, що розвивається. Діяльність MIGA має зменшувати ризики обмежень на конвертацію та переказ валюти, порушення контрактів урядами, експропріацію, війни та громадянські заворушення. Одна із основних місій агентства пропонувати покращення кредитних умов приватним інвесторам і кредиторам.
ProCredit Holding AG & Co. KGaA, розташована у Франкфурті-на-Майні, Німеччина, є материнською компанією орієнтованої на розвиток групи ProCredit, яка складається з комерційних банків для малих і середніх підприємств. В Україні компанія володіє фінустановою ПроКредит Банк.