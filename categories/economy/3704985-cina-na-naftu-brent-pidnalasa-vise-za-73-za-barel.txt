Ціни на нафту зростають у п'ятницю, 5 травня, незважаючи на побоювання щодо світової економіки і попиту на енергоресурси після підвищення ставок у США і єврозоні.

Як передає Укрінформ, про це повідомляє enkorr.
Вартість липневих ф'ючерсів на сорт Brent на лондонській біржі ICE Futures становить $73,21 барель, що на $0,71 (0,98%) вище за ціну на закриття попередньої сесії. У четвер ці контракти здорожчали на $0,17 (0,2%), до $72,5 за барель.
Ціна ф'ючерсів на нафту WTI на червень на електронних торгах Нью-Йоркської товарної біржі (NYMEX) зросла на $0,63 (0,92%), до $69,19 за барель. За підсумками попередньої сесії вартість контрактів зменшилася на $0,04 (0,1%), до $68,56 за барель, мінімуму з 20 березня.
Напередодні Європейський центральний банк очікувано підвищив усі три ключові відсоткові ставки на 25 базисних пунктів (б.п.). Таким чином, базова процентна ставка за кредитами тепер становить 3,75%, ставка за депозитами – 3,25%, ставка за маржинальними кредитами – 4%.
У середу Федеральна резервна система (ФРС) США також підвищила ключову процентну ставку на 25 б.п., тепер її діапазон – максимальні з 2007 року 5-5,25% річних. При цьому із прес-релізу за підсумками засідання зникли слова про необхідність подальшого посилення грошово-кредитної політики.
Крім того, стало відомо, що Саудівська Аравія у червні підвищить ціни на нафту з постачанням у європейські країни, а для азіатських покупців паливо здешевшає. Ціни на нафту з постачанням у США наступного місяця не зміняться, за винятком сорту Arab Light, який здешевшає на $0,5 за барель, повідомила держкомпанія Saudi Aramco.