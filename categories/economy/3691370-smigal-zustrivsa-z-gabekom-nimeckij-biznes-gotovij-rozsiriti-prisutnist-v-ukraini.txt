Прем‘єр-міністр Денис Шмигаль обговорив з віцеканцлером, міністром економіки та захисту клімату ФРН Робертом Габеком та представниками німецьких компаній механізми розширення виробництва і присутності німецького бізнесу на українському ринку.

Про це Шмигаль повідомив у Телеграмі.
"Німецький бізнес готовий розширювати виробництва та присутність на українському ринку. Разом із віцеканцлером, міністром економіки та захисту клімату ФРН Робертом Габеком та представниками німецьких компаній обговорили потрібні для цього механізми", - зазначив він.
За словами Шмигаля, насамперед ідеться про страхування воєнних ризиків для бізнесу, що допоможе активізувати економічну діяльність в Україні.
"Ми вже маємо пілотний проєкт із MIGA та перші проєкти з американською компанією DFC. Працюємо над пошуком подібного інструменту і з Німеччиною", - нагадав очільник уряду.

Шмигаль підкреслив, що Україна має потенціал у сферах критичної сировини, переробки та military-tech, які можуть принести багато переваг і перспектив для бізнесу.
"Також розраховуємо на підтримку й участь Німеччини та німецьких компаній у повоєнному відновленні нашої держави", - наголосив він.
Як написав Шмигаль у Телеграмі за результатами зустрічі Габеком, роль Німеччини у посиленні обороноспроможності України та її повоєнному відновленні є надзвичайно важливою.
«Вдячний віцеканцлеру Німеччини Роберту Габеку за візит в Україну. Роль Німеччини в посиленні обороноздатності нашої країни та в майбутньому післявоєнному відновленні надзвичайно важлива. Дякуємо за фінансову підтримку та санкційний тиск на рф», - зазначив Шмигаль.

Відео: Телеграм-канал Премʼєр-міністра України
Він наголосив, що настав час працювати над наступним пакетом, який включатиме санкції проти атомної галузі й технологій росії.
Шмигаль та Габек обговорили розвиток двосторонньої співпраці, посилення всебічної підтримки України й активізацію економічної діяльності.
Як повідомляв Укрінформ, відбудова України – це найамбітніший проєкт XXI століття, який потребує величезних ресурсів, і разом з тим відкриває нові можливості для інвестицій. За даними Світового банку, потреби України на відновлення становлять 411 мільярдів доларів.