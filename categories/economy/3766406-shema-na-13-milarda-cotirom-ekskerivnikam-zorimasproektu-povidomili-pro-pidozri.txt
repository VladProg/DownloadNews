Національне антикорупційне бюро повідомило про підозру одразу чотирьом колишнім гендиректорам державного підприємства "Зоря – Машпроект" з Миколаєва, яке є найбільшим виробником газотурбінного обладнання в Україні.

Про це інформує пресслужба НАБУ, передає Укрінформ.
«26 вересня 2023 року НАБУ і САП за оперативного супроводу Департаменту стратегічних розслідувань Нацполіції повідомили екскерівникам державного підприємства «Науково-виробничий комплекс газотурбобудування «Зоря» - «Машпроект» та директору приватної компанії-нерезидента про підозру у заволодінні у складі організованої групи коштами ДП на суму 62 млн дол. США (1,32 млрд грн за курсом НБУ на момент вчинення злочину)», - йдеться у повідомленні.
Йдеться про:

чотирьох колишніх генеральних директорів ДП «НВКГ «Зоря» - «Машпроект»;
директора приватної компанії-нерезидента.

Як інформує пресслужба Спеціалізованої антикорупційної прокуратури, Правоохоронці вважають, що керівництво держаного підприємства «Зоря» - «Машпроект» організувало схему заволодіння коштами держпідприємства.

За версією слідства, керівництво держпідприємства уклало низку агентських угод з компанією-нерезидентом. Відповідно до цих угод компанія надавала послуги з пошуку та проведення переговорів з потенційними покупцями продукції держпідприємства щодо укладання з ними відповідних зовнішньоекономічних контрактів. Згідно з умовами угод протягом 2013-2018 років за послуги компанії державне товариство сплатило 61,98 млн дол.
Проте слідство встановило, що фактично компанія вищевказані послуги не надавала і держпідприємство безпідставно перерахувало на рахунки компанії-нерезидента указані кошти, які в подальшому були легалізовані шляхом переведення на рахунки іноземних компаній, підконтрольних керівникам державного підприємства.
Докази протиправної діяльності учасників схеми отримані як результат міжнародно-правової допомоги, запити на яку були скеровані до більше ніж 20 країн. У результаті індійські компетентні органи підтвердили факт фіктивності послуг. Крім того, завдяки даним від Швейцарії та Латвії було відстежено рух незаконно отриманих від державного підприємства коштів у сумі 795 тис. дол. та понад 222 тис. євро.
Досудове розслідування триває, встановлюються інші особи можливо причетні до вчинення цього злочину, повідомляють у САП.
Нагадаємо, раніше ЗМІ повідомляли, що НАБУ і САП розслідують факт заволодіння коштами миколаївського державного заводу «Зоря»-«Машпроект» при виконанні угод щодо здійснення робіт консультантом компанією-нерезидентом Vasvik Marine Consultants & Suppliers Limited, а також подальшої легалізації коштів. У межах цієї справи було проведено низку обшуків.
Фото: НАБУ, САП