Верховна Рада ухвалила проєкт Закону про вихід України з Конвенції про транснаціональні корпорації (реєстр. №0148).

Як передає Укрінформ, про це повідомив представник КМУ у Верховній Раді Тарас Мельничук у Телеграмі.
Відповідне рішення підтримали 302 народних депутатів.
"Законопроєктом передбачається вихід України з Конвенції про транснаціональні корпорації, з метою приведення договірно-правової бази України у відповідність до сучасних реалій відносин із державами – учасницями СНД та з урахуванням актуальної євроінтеграційної політики України", - написав Мельничук.
Конвенція про транснаціональні корпорації була розроблена з метою розвитку виробничої кооперації між підприємствами держав – учасниць СНД та укладалась на період переходу до економічних ринкових відносин. На даний момент Конвенція не відповідає сучасному стану торговельно-економічних відносин між державами, а також актуальній євроінтеграційній політиці України. Відтак, проєктом Закону було запропоновано вийти з Конвенції.
Як повідомлялося, у травні Верховна Рада денонсувала угоду між урядами України та російської федерації про уникнення подвійного оподаткування доходів і майна та попередження ухилень від сплати податків та три угоди з СНД.
Народні депутати також ухвалили закони про вихід України з угоди з СНД в боротьбі з незаконною міграцією; про вихід з угоди з СНД про Спільний аграрний ринок та про вихід з угоди про увічнення пам'яті про мужність і героїзм народів СНД у Великій Вітчизняній війні 1941-1945 років.