Передача Україні конфіскованих активів та коштів, виручених за їх продаж, суттєво полегшить процес відшкодування збитків, завданих російською війною.

З такою пропозицією виступив у вівторок під час слухання в юридичному комітеті Сенату США директор робочої групи мін'юсту KleptoCapture Ендрю Адамс, передає власний кореспондент Укрінформу.
«Ця пропозиція покращить здатність Сполучених Штатів використовувати конфісковані кошти для відшкодування збитків, завданих Україні агресивною війною рф», - зауважив у представлених пропозиціях високопоставлений чиновник американського мін’юсту.
За його словами, зазвичай нормативні акти вимагають, щоби конфісковані активи «використовувалися саме для компенсації жертвам злочинів», а також для цілей правоохоронних органів.
Тож, підкреслив Адамс, ця пропозиція дозволить мін’юсту й мінфіну США працювати разом. Однак, продовжив представник американського уряду, надання таких повноважень вимагає внесення змін до кількох законів, які регулюють використання конфіскованих коштів у США.
Як повідомляв Укрінформ, подібна ідея обговорюється і в уряді України. Зокрема, розглядається можливість використання конфіскованих російських активів Міжнародного резервного банку (раніше Сбербанк) та Промінвестбанку (ПІБ), аби відбудувати для українців житло, зруйноване внаслідок воєнних дій.