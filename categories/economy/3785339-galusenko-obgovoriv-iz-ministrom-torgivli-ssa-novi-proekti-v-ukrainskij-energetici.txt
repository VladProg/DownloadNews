Сполучені Штати Америки будуть надавати максимальне сприяння у реалізації нових проєктів в українській енергетиці.

У цьому запевнила міністр торгівлі США Джина Раймондо міністра енергетики України Германа Галущенка під час зустрічі у Вашингтоні, повідомляє Укрінформ з посиланням на пресслужбу Міненерго.
Сторони обговорили українсько-американську співпрацю в енергетиці і напрямки для залучення майбутніх інвестицій у розвиток українського енергосектору.

Очільник Міненерго ознайомив колегу з успішними проєктами співпраці, які Україні й американським партнерам вдалося реалізувати після повномасштабного російського вторгнення.

«Одним із найяскравіших прикладів такої співпраці є виготовлення американською компанією Westinghouse із залученням українських фахівців нового виду ядерного палива для реакторів ВВЕР-440. Ця розробка дозволяє позбутися залежності від російських ядерних технологій не тільки Україні, а й багатьом європейським країнам, які використовують реактори такого типу», - наголосив міністр та додав, що в Україні також ведеться робота над виготовленням елементів ядерного палива.
Галущенко зауважив, що у співпраці з компанією Holtec в Україні вдалося побудувати унікальне Централізоване сховище відпрацьованого ядерного палива і заощаджувати близько 200 млн доларів на рік, адже раніше відпрацьоване паливо вивозилося до Росії.

Міністр також нагадав про домовленості з низкою провідних американських компаній про розгортання в Україні технології малих модульних реакторів та навіть окремих запчастин для них. Впровадження цих новітніх технологій допоможе замістити вуглецеву генерацію і забезпечити балансування енергосистеми.
Крім цього, під час нинішнього візиту делегації Міненерго до США було укладено меморандум з Асоціацією паливних елементів і водневої енергетики США про співпрацю у водневій галузі. Незабаром українські фахівці поїдуть до США для навчань і обміну досвідом у галузі водневих технологій.
«Наше партнерство в енергетиці має надзвичайні можливості для розширення і поглиблення. Ми розглядаємо кластерний підхід з урахуванням безпекових питань. Це не тільки атомна галузь і ВДЕ та водневі технології, а й газова сфера, створення виробничих потужностей для виготовлення енергообладнання. Не треба чекати завершення війни, відповідні проєкти маємо розпочинати вже зараз. Це можливість для створення нових робочих місць, як в США, так і в Україні», - наголосив очільник Міненерго.
Під час зустрічі обговорювалися особливості створення умов для залучення американського бізнесу для діяльності в Україні, зокрема безпековий аспект. Герман Галущенко зазначив, що забезпечення безпеки потенційних інвестицій – це реальність, яка залежить, зокрема, від посилення протиповітряної оборони.
Міністр торгівлі США висловила беззаперечну підтримку Україні у боротьбі з російським агресором і запевнила у сприянні та максимальній допомозі.
Як повідомлялося, міністр енергетики України Герман Галущенко у межах робочого візиту до Вашингтона зустрічався з головним виконавчим директором Westinghouse Electric Company Патріком Фрагманом, у ході якої розглядалося нарощування потужностей атомної генерації - будівництво нових енергоблоків АР1000, а також встановлення малих модульних реакторів АР300, перші з яких можуть з’явитися вже протягом найближчих десяти років.
У Вашингтоні Галущенко провів також зустріч з віцепрезидентом Світового банку регіону Європи та Центральної Азії Антонеллою Бассані і регіональним директором Східної Європи Арупом Банерджі. Розглядалася співпраця з реалізації проєктів: з відновлення енергозабезпечення у зимовий період та постачання енергетичних ресурсів (RePoWER), а також проєктів для посилення системи передачі електроенергії та встановлення гібридних систем з виробництва електроенергії в ПрАТ "Укргідроенерго".
Фото: Міненерго України