Ціни на нафту зростають в середу, 30 серпня, після підйому напередодні, спричиненого побоюваннями наближення урагану «Ідалія» до узбережжя Флориди.

Як передає Укрінформ, про це повідомляє enkorr.
Жовтневі ф'ючерси на Brent здорожчали на лондонській біржі ICE Futures на $0,25 (0,29%), до $85,74 за барель. У вівторок Brent здорожчала на $1,04 (1,3%) – до $85,49 за барель.
Жовтневі ф'ючерси на WTI піднялися в ціні на Нью-Йоркській товарній біржі на $0,38 (0,47%), до $81,54 за барель. За попередню сесію контракт здорожчав на $1,06 (1,3%) – до $81,16 за барель.
Тропічний шторм «Ідалія» напередодні посилився до урагану, повідомила Національна служба попередження про урагани (National Hurricane Center, NRC). Він може досягти третьої категорії за шкалою Саффіра-Сімпсона і впасти на узбережжя Флориди в середу, принісши з собою зливи й загрозу повеней.
Влада Флориди, Джорджії, Північної й Південної Кароліни ввела режим надзвичайного стану, мешканців 28 округів Флориди евакуюють.
Також учасники ринку оцінюють сигнали про зміну запасів енергоносіїв у США.
За даними Американського інституту нафти (American Petroleum Institute, API), минулого тижня запаси нафти в Штатах обвалилися на 11,5 млн барелів.
Офіційні дані Міненерго країни буде опубліковано пізніше у середу. Опитані S&P Global Commodity Insights аналітики прогнозують, що дані вкажуть на скорочення запасів нафти на 5,2 млн барелів, бензину – на 600 тис. барелів, дистилятів – на 1,4 млн барелів.