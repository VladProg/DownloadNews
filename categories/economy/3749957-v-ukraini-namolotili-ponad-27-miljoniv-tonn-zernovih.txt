Українські аграрії намолотили 27,3 млн тонн зерна нового врожаю; на Полтавщині, Вінниччині та Одещині вже завершено збирання ранніх зернових.

Про це 18 серпня повідомила пресслужба Міністерства аграрної політики та продовольства, передає Укрінформ.
Згідно з повідомленням, станом на другу половину серпня врожай зібрали на площі 6185,1 тис. га при врожайності 44,1 ц/га, намолочено 27,26 млн т ранніх зернових культур.
Зокрема, пшеницю обмолотили на 4384 тис. га (врожайність – 47,5 ц/га), намолочено 20,82 млн т.
Ячменю зібрали 5,57 млн т (обмолочено 1398 тис. га при врожайності 39,8 ц/га), гороху - 379,1 тис. тонн (обмолочено 152,2 тис. га при врожайності 24,9 ц/га).
Також аграрії намолотили 2,81 тис. т проса (обмолочено 2,32 тис. га при врожайності 12,1 ц/га). Гречку поки що зібрали на 0,08 тис. га (врожайність – 11,3 ц/га), намолочено 0,1 тис. т.
Що ж до інших зернових та зернобобових культур, їх зібрали із 249 тис. га, намолотивши 492,1 тис. т збіжжя.
“Лідерами зі збирання зернових є сільгосптоваровиробники Запоріжжя, вони обмолотили 96% площ. Найбільший намолот залишається за Одещиною – 3,2 млн тонн. На Дніпропетровщині, Херсонщині, Тернопільщині та Одещині розпочали збір проса. 13 областей закінчили збирання ріпаку. Наразі його обмолочено на площі 1370,7 тис. га, намолочено 3944,1 тис. т насіння при урожайності 28,8 ц/га”, - додали в Мінагрополітики.
Повністю завершили збирання ранніх зернових культур аграрії Полтавщини, Вінниччини та Одещини.



Як повідомлялося, Міністерство аграрної політики та продовольства покращило прогноз цьогорічного врожаю зернових та олійних культур — до 56,4 та 20,3 млн т відповідно (загалом 76,7 млн т). Тоді як червневий прогноз передбачав, що урожай зернових-2023 не перевищить 46 млн т, тобто буде на 10-15% меншим, ніж минулого року.