Упродовж доби 17 листопада по всій Україні діятимуть графіки погодинних відключень і додатково будуть запроваджені аварійні відключення.

Про це повідомляє НЕК «Укренерго» в Фейсбуці, передає Укрінформ.
«Сьогодні, 17 листопада, по всій Україні впродовж доби застосовуються графіки погодинних відключень, а також додатково – аварійні відключення», - йдеться в повідомленні.
У компанії підкреслюють, що через різке похолодання зросло споживання електроенергії в тих регіонах України, де вже відновлено електропостачання після масованих ракетних ударів 15 листопада по енергетичній інфраструктурі. Це ще більше ускладнило й без того непросту ситуацію в енергосистемі, тому енергетики вимушені застосувати більший обсяг обмежень.
В Укренерго підкреслюють, що це необхідний захід для збереження стабільності енергосистеми після вже шостої прицільної ракетної атаки по енергооб'єктах. Ремонтні бригади працюють цілодобово над відновленням понівеченої інфраструктури, щоб повернути світло українцям.
Як повідомлялося, рф 15 листопада здійснила проти України масштабну ракетну атаку, зафіксовано влучання в об'єкти інфраструктури та житлові будинки. Українська система ППО збила понад 70 ракет із більш як 90 запущених росією.