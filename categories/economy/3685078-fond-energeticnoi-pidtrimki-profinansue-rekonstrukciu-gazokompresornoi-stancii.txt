Фонд енергетичної підтримки України, створений при Секретаріаті Енергетичного Співтовариства, надасть підтримку ТОВ «Оператору ГТС України» (ОГТСУ) у завершенні реконструкції об’єкта газової інфраструктури.

Як передає Укрінформ, про це повідомляє пресслужба ОГТСУ.
«Фонд енергетичної підтримки України профінансує реконструкцію газокомпресорної станції <...> Це проєкт, над яким компанія працювала роками. Але війна внесла свої корективи. Тому ми потребували додаткової підтримки. Наша тривала та успішна співпраця з Енергетичним Співтовариством дозволила нам знайти рішення в нових умовах <...> Це важливий приклад спільних зусиль у зміцненні енергетичної безпеки», – сказав головний інженер ОГТСУ Юрій Зябченко.
Зазначається, що проєкт фінансується за рахунок цільового гранту Міністерства закордонних справ Німеччини у розмірі 2 млн євро. Грант буде використано на закупівлю робіт, необхідних для завершення будівництва об’єкта, що має важливе значення для задоволення потреб внутрішніх споживачів в Україні.
В ОГТСУ нагадали, що угоду із Секретаріатом Енергетичного Співтовариства було підписано минулого четверга.
«Ми повинні завершити проєкт реконструкції, адже він стане міцним фундаментом для майбутньої післявоєнної відбудови», - додав директор з виробничого забезпечення ОГТСУ Олег Чертіхін.
Як повідомлялося, 15 березня уряд України та Секретаріат Енергетичного Співтовариства уклали Меморандум про взаєморозуміння щодо співпраці з відбудови енергетичного сектору України.
Меморандум передбачає співпрацю у підготовці судових позовів в національних і міжнародних судах, трибуналах проти російської федерації для отримання виплати справедливої компенсації за збитки, завдані українській енергетичній інфраструктурі.
Одним із напрямків співпраці також визначено підтримку пріоритетних проєктів будівництва та реконструкції енергетичної інфраструктури в контексті інтеграції до європейських енергетичних мереж.
Фото: tsoua.com