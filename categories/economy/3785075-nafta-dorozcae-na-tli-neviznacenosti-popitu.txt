Ціни на нафту еталонних марок у п'ятницю, 10 листопада, продовжили підйом, проте за підсумками поточного тижня, найімовірніше, знизяться.

Як передає Укрінформ, про це повідомляє enkorr.
Котирування січневих ф'ючерсів на сорт Brent на лондонській біржі ICE Futures становлять $80,5 за барель, що на $0,49 (0,6%) вище за ціну на закриття минулої сесії. У четвер ці контракти здорожчали на $0,47 – до $80,01 за барель.
Ціна ф'ючерсів на нафту WTI на грудень на електронних торгах Нью-Йоркської товарної біржі (NYMEX) зросла на $0,37 (0,5%) і становить $76,11 за барель. За підсумками попередньої сесії вона зросла на $0,41 – до $75,74 за барель.
Невизначеність щодо попиту на нафту у США й Китаї – негативний чинник для ринку. Так, Управління енергетичної інформації (EIA) Міністерства енергетики США цього тижня повідомило, що споживання в країні цього року знизиться на 300 тис. барелів на добу (б/д), тоді як раніше очікувалося зростання на 100 тис. б/д.
Крім того, на трейдерів тиснуть побоювання щодо того, що найбільші центробанки продовжать підйом відсоткових ставок для боротьби з високою інфляцією. Це може призвести до уповільнення темпів економічного зростання в США і Європейському Союзі.
Фундаментальні показники нафтового ринку не вказують на кризу постачань, що насувається, хоча ризики перебоїв залишаються вищими, ніж вони були до нападу ХАМАС на Ізраїль, заявив віце-президент S&P Global Commodity Insights Джим Буркхард, слова якого наводить MarketWatch.