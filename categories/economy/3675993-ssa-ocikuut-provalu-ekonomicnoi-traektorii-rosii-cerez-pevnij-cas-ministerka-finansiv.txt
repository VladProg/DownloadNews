Міністерство фінансів США очікує, що економічна траєкторія російської федерації демонструватиме серйозні провали незабаром – коли санкції та інші обмеження, запроваджені міжнародним співтовариством, досягнуть необхідного ефекту.

Про це заявила в інтерв’ю CNN міністерка фінансів США Джанет Єллен під час візиту до Києва, передає Укрінформ.
«З часом ми побачимо посилення втрат в економічній траєкторії росії», - зауважила глава американського Мінфіну.
Вона також підкреслила, що росіяни, крім того, дедалі більше втрачатимуть здатність відновлювати запаси озброєнь і військової техніки. «Це (для рф – ред.) опинилося під серйозною загрозою», - підкреслила Єллен.
Вона також прокоментувала потенційні «серйозні наслідки» для Китаю, якщо він вирішить надати рф летальну допомогу.
«Ми чітко заявили, що не потерпимо систематичних порушень будь-якою країною введених нами санкцій, спрямованих на те, щоб позбавити росію доступу до військового обладнання для ведення цієї війни», - підкреслила міністр фінансів США.
Вона зауважила, що Сполучені Штати дуже чітко заявили китайському уряду, фінансовим установам та компаніям у КНР, що «наслідки порушення цих санкцій будуть дуже серйозними».
Як повідомляв Укрінформ, міністр фінансів США Джаннет Єллен 27 лютооперебуває з неанонсованим візитом в Україні.