Влада планує до початку наступного опалювального сезону фізично убезпечити енергетичні об’єкти від атак ворога.

Про це Прем'єр-міністр України Денис Шмигаль сказав на пресконференції у Києві, передає кореспондент Укрінформу.
«Україна сьогодні забезпечена генерацією і відповідною мережею, що дозволяє нам забезпечити стабільне постачання електроенергії. Звичайно, наступний раунд - це звільнення наших енергооб‘єктів: Запорізької АЕС, Каховської ГЕС. Це відновлення блоків теплових станцій, які були зруйновані ракетними ударами. Це відновлення і убезпечення енергосистеми від військових ризиків наступного опалювального сезону. Потрібно убезпечити наші розподільчі електромережі, розподільчі підстанції, вони будуть мати зовсім інший рівень фізичної безпеки в наступному опалювальному сезоні», – сказав Шмигаль.
За його словами, Україна пережила три раунди атак на енергосистему. Перший - це кібератаки, які почалися ще перед початком повномаштабного вторгнення. Але з цими потужними кіберударами енергосистема впоралася. Другий етап - паливна криза, яку Україна також пройшла. І третій етап – це ракетний терор, що розпочався 10 жовтня і ціллю якого була переважно енергетична інфраструктура. Втім, Україна зазнала доволі значних втрат.
«Частина наших енергетичних об’єктів зазнали окупації, це Запорізька АЕС, Каховська ГЕС. Розбита частина теплових електростанцій на сході України, в Луганській та Донецькій області, що також принесло втрати нашій генерації. Ракетні удари теж відчутно вплинули на спроможність генерувати. Фактично місяць тому ми мали проблеми і було зруйновано від 40 до 50% енергетичної інфраструктури», – підкреслив Прем’єр.
Але енергетика відновлюється. Україна має підтримку і допомогу від міжнародних партнерів, зокрема у вигляді енергообладнання. І уже декілька тижнів поспіль ситуація в енергосистемі стабільна. Обмеження відбуваються лише через фізичне пошкодження в прифронтових містах, де постійні обстріли.
«Війна на енергетичному фронті продовжується, маємо чіткий план, маємо чітке бачення, як рухатись далі. У певних напрямках спільно з нашими військовими та збройними силами, в інших напрямках спільно з нашими інженерами та будівельниками», – додав Шмигаль.
Як повідомлялося, понад 10 ГВт основних встановлених потужностей недоступні українській енергосистемі й знаходяться під контролем ворога. Це найбільша в Україні та Європі Запорізька АЕС, а також Запорізька ТЕС, Луганська ТЕС, Вуглегірська ТЕС, Каховська ГЕС. Крім цього, на тимчасово окупованих територіях півдня також знаходиться і більшість вітрових та сонячних електростанцій.

Крім того, росіяни з жовтня 2022 року здійснили десятки ракетних та дронових атак на об’єкти магістральних мереж «Укренерго», завдавши масштабних і складних пошкоджень. Відновлення функціоналу цих об’єктів все ще потребує значних ресурсів та часу.