Українські аграрії намолотили майже 28,8 млн тонн зерна нового врожаю.

Про це 25 серпня повідомила пресслужба Міністерства аграрної політики та продовольства, передає Укрінформ.
За інформацією міністерства, станом на кінець літа сільгоспвиробники намолотили 28,769 млн тонн зерна. Ранні зернові культури зібрано на площі 6 531 тис. га при врожайності 44,0 ц/га.
Зокрема, пшениці обмолочено 4647 тис. га, (врожайність - 47,2 ц/га), намолочено 21,9 млн т;

ячменю обмолочено 1484 тис. га (врожайність – 38,9 ц/га), намолочено 5,8 млн т;
гороху обмолочено 154 тис. га (врожайність - 25 ц/га), намолочено 385,6 тис. т;
проса обмолочено 8,21 тис. га (врожайність - 17,6 ц/га), намолочено 14,42 тис. т;
гречки обмолочено 1,98 тис. га (врожайність - 14,7 ц/га), намолочено 2,92 тис. т.

Інші зернові та зернобобові культури зібрано на 237 тис. га, намолочено 661,9 тис. т.

Лідером із намолоту зернових залишається Одещина (3,2 млн т), за нею йдуть Дніпропетровщина (2,6 млн т) та Вінниччина (2,3 млн т). Найбільше обмолотили площ зернових на Запоріжжі - 96%.
За даними Мінагрополітики, 15 областей завершили збирання ріпаку. Наразі його обмолочено на площі 1389 тис. га, намолочено 3,99 млн т насіння при врожайності 28,7 ц/га.
Як повідомлялося, Міністерство аграрної політики та продовольства покращило прогноз цьогорічного врожаю зернових та олійних культур — до 56,4 та 20,3 млн т відповідно (загалом 76,7 млн т). Тоді як червневий прогноз передбачав, що урожай зернових-2023 не перевищить 46 млн т, тобто буде на 10-15% меншим, ніж минулого року.