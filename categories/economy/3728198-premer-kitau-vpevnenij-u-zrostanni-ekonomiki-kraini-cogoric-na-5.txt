Прем’єр-міністр Китаю Лі Цян впевнений, що цього року його уряду вдасться забезпечити зростання китайської економіки на запланованому рівні близько 5%.

Про це він заявив під час виступу в Тяньцзіні на 14-й щорічній зустрічі нових лідерів Всесвітнього економічного форуму, відомій як Літній Давос, передає власний кореспондент Укрінформу.
«Китай впевнений у досягненні цьогорічної мети економічного зростання на рівні близько 5%, причому зростання в другому кварталі перевищить зростання в першому, яке становило 4,5%», - сказав Лі.
За його словами, у довгостроковій перспективі Китай продовжуватиме забезпечувати «потужну динаміку світового економічного відновлення та зростання», оскільки він все ще залишається найбільшою країною, що розвивається, з населенням понад 1,4 мільярда.
«Наш розвиток все ще не збалансований і неоднорідний. Проте в такій ситуації також мітиться потенціал і простір для розвитку Китаю», - сказав прем’єр.
Він підкреслив, що Китай також має повну впевненість і здатність досягти стійкого і тривалого високоякісного розвитку своєї економіки й готовий створювати можливості міжнародної співпраці, забезпечуючи постійну рушійну силу для відновлення і зростання світової економіки. Зокрема, зазначив Лі, Китай запропонує можливості взаємовигідної співпраці для інвесторів з різних країн.
Як повідомляв Укрінформ, міжнародне рейтингове агентство S&P Global вперше знизило свій прогноз щодо економічного зростання Китаю цього року до 5,2% з попереднього 5,5% через нерівномірний характер відновлення економіки країни після пандемії COVID-19.