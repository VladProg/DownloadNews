«Укрзалізниця» у квітні 2023 року перевезло найменший за останні п’ять місяців обсяг зернових вантажів.

Про це повідомив заступник директора департаменту комерційної роботи АТ «Укрзалізниця» Валерій Ткачов, передає Укрінформ з посиланням на Rail.insider.
Зазначається, що у квітні спостерігається падіння обсягів перевезення зернових вантажів до мінімуму за останні п’ять місяців. За 19 діб квітня на експорт залізницею перевезли 1,537 млн т зернових вантажів. У напрямку портів транспортовано 1,157 млн т, а до західних прикордонних переходів — 380 тис. т.
«Це нижче показника минулого місяця і нижче показників останніх майже п’яти місяців. Якщо така динаміка буде зберігатися, то загалом за місяць перевеземо на експорт менш ніж 2,5 млн т. У найкращі місяці ми перевозили 3,2 та 3,4 млн т. Тобто бачимо, що є суттєве просідання перевезень через проблеми на кордоні та із «зерновим коридором», — розповів Ткачов.
Також скоротилися обсяги навантаження агропродукції. З початку квітня показник становив 1,457 млн т. Це 21,9% від загального обсягу. Водночас середньодобове навантаження наразі становить 77 тис. т проти 100 тис. т восени та у січні.
Окрім того, фіксується падіння передачі вагонів із зерновими вантажами через кордон. Якщо на початку квітня цей показник сягав 590 одиниць рухомого складу, то наразі він скоротився на 37%, до 374 вагонів.
Як повідомлялося, Угорщина та Польща 15 квітня 2023 року ввели тимчасову заборону на імпорт зерна та інших видів сільськогосподарської продукції з України. З 19 квітня 2023 року діятиме заборона на імпорт української агропродукції до Словаччини. Водночас, Польща також призупинила транзит продукції українського АПК через свою територію, але планує відновити його з 21 квітня. Угорщина та Словаччина транзит не зупиняли. Болгарія ввела тимчасово заборону на імпорт сільськогосподарської продукції з України 19 квітня 2023 року, але транзит не обмежувала.
Фото: cfts.org.ua