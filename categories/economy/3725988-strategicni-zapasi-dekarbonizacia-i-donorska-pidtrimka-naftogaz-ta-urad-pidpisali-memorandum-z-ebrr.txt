Підтримка енергетичної безпеки та декарбонізація газової сфери – такою є основна мета меморандуму, підписаного 21 червня урядом України й НАК «Нафтогаз України» з Європейським банком реконструкції та розвитку (ЄБРР).

Як передає Укрінформ, про це повідомили в Нафтогазі.
«Попри бойові дії, продовжуємо забезпечувати сталу роботу енергетичної системи та шукати нові можливості для її захисту. Сьогодні підтримка міжнародних партнерів є одним із важливих факторів стійкості української енергетики», – зазначив голова правління НАК «Нафтогаз України» Олексій Чернишов.





Підписаний меморандум передбачає, що сторони об'єднають зусилля у кількох напрямках. Це:

створення стратегічних запасів газу, важливих для енергетичної безпеки України та сталого проходження двох наступних опалювальних сезонів;
реалізація проєктів із декарбонізації та скорочення викидів метану;
залучення донорської підтримки для впровадження відповідних заходів і програм;
розвиток енергоефективності.

Як повідомлялось, Європейський банк реконструкції та розвитку (ЄБРР) планує цього тижня підписати з Україною документи про посилення енергобезпеки, агро- та фінансового сектору країни.
Фото: www.naftogaz.com