Завершено слідство у справі про завдання державі понад ₴176 мільйонів колишніми посадовцями ПАТ «Центренерго» і керівником приватної компанії.

Як передає Укрінформ, про це повідомляє НАБУ.
24 жовтня НАБУ і Спеціалізована антикорупційна прокуратура завершили досудове розслідування за підозрою трьох осіб у завданні понад ₴176 мільйонів збитків державному енерговиробнику. Матеріали надані стороні захисту для ознайомлення.
Йдеться про ексчлена дирекції Центренерго, ексначальника департаменту Центренерго та керівника приватної компанії, які підозрюються у зловживанні службовим становищем та службовому підробленні.
«Слідство встановило, що у 2020 році ПАТ «Центренерго» уклало угоди про продаж електроенергії ТОВ «Юнайтед Енерджі»-переможцю аукціонів. Через невідбір законтрактованої за цими угодами електроенергії компанія-переможець мала сплатити штраф. Аби цього уникнути, з ПАТ заднім числом уклали додаткові угоди: виключили з основних угод положення про дозволені межі відхилення у розмірі 5% від договірного обсягу відібрання електроенергії», - ідеться у повідомленні.
Такі зміни дозволили ТОВ відбирати будь-який обсяг електроенергії, незважаючи на те, що за умовою проведених аукціонів відібрання договірного обсягу електроенергії мало бути гарантоване. У результаті цих дій ПАТ не отримало ₴176,8 мільйона.
Як повідомляв Укрінформ, 4 травня САП та НАБУ повідомили про підозру колишньому члену дирекції Центренерго, колишньому начальнику департаменту Центренерго та керівнику приватної компанії, зловживання яких завдали одному з найбільших підприємств електроенергетичної галузі країни понад ₴176 мільйонів збитків.