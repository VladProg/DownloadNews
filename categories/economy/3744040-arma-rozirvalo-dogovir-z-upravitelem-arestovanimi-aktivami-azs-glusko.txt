Національне агентство України з питань розшуку та менеджменту активів (АРМА) розірвало договір з ТОВ «Нафтогаз Ойл Трейдинг» через неналежне управління арештованими активами мережі АЗС «Глуско».

Про це повідомляє пресслужба нацагентства, передає Укрінформ.
Як наголошують в АРМА, за результатами проведених камеральних перевірок ефективності управління зазначеними активами було встановлено факти систематичного надання недостовірної інформації про доходи від управління активами. Крім того, були зафіксовані систематичні порушення управителем зобов'язання щодо строків подання звітності про результати управління активами.
Комісія з контролю ефективності управління активами АРМА дійшла висновку про неналежне управління товариством з обмеженою відповідальністю «Нафтогаз Ойл Трейдинг» активами та встановила факти неналежного виконання зобов’язань управителя.
«З огляду на викладене, АРМА повідомляє про припинення (розірвання) вказаних договорів з управителем – товариством з обмеженою відповідальністю «Нафтогаз Ойл Трейдинг» з дня оприлюднення цього оголошення», - йдеться в повідомленні.
У нацагентстві зазначають, що повідомили Кабінет Міністрів про необхідність визначення нового управителя активів, який буде здійснювати діяльність в інтересах держави.
Як повідомлялося, у травні 2022 року уряд прийняв пропозицію АРМА щодо передачі в управління за особливою процедурою низки арештованих активів мережі АЗС «Глуско», зокрема, понад 200 автозаправних комплексів та об’єктів нерухомості. В липні 2023 року Комісія з контролю за ефективністю з управління активами АРМА розпочала перевірку ефективності управління мережею.