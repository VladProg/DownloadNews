НЕК "Укренерго" дало обленерго команду на застосування графіків обмеження енергопостачання всім категоріям споживачів у регіонах.

Як передає Укрінформ, про це повідомляє пресслужба компанії у Телеграмі.
"Для підтримки стабілізаційної роботи енергосистеми Диспетчерський центр «Укренерго» надав операторам розподільчих мереж (обленерго) обсяг, на який потрібно обмежити споживання всіх категорій споживачів електроенергії у Північному, Центральному, Південно-Західному, Західному, Дніпровському та Південному регіонах України", - йдеться у повідомленні.
Укренерго нагадує, що обмеження споживачів необхідні, щоб зменшити навантаження на мережі, забезпечити стале балансування енергосистеми та уникнути повторних аварій після того, як електромережі були ушкоджені ракетними обстрілами росіян.
Як повідомлялося, із 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики.
Через дефіцит потужності в енергосистемі, в Україні проводяться відключення споживачів.