Підприємцям збільшили можливості для використання грантових коштів у межах проєкту «єРобота» і дозволили коригувати раніше затверджений бізнес-план.

Про це повідомив голова Комітету Верховної Ради з питань фінансів, податкової та митної політики Данило Гетманцев в Телеграмі, передає Укрінформ.
За інформацією Гетманцева, отримані грантові кошти можна буде використати на закупівлю програмного забезпечення, свійських тварин та птиці, багаторічних насаджень, посівного матеріалу, сировини, матеріалів, товарів та послуг, пов’язаних реалізацією бізнес-плану (до 50% всіх коштів).
Так само до половини отриманих в межах проєкту коштів дозволено використовувати на лізинг обладнання (крім особистого автотранспорту).
До 25% всіх коштів можна бути витратити на орендну плату за нежитлові приміщення, до 10% - на оренду обладнання. До 10% гранту дозволяється використати на послуги з реклами та маркетингу.
Також, за інформацією нардепа, дозволятиметься зміна раніше затверджених бізнес-планів. Вони мають бути погоджені з уповноваженим банком та центром зайнятості. Якщо бізнес-план буде скориговано у бік збільшення, після погодження змін підприємець може розраховувати на збільшення суми гранту у межах його граничного розміру.
Як повідомлялося, за підсумками шостої хвилі реалізації програми "Власна справа" у межах проєкту "єРобота" буде виділено 49,78 млн гривень для 211 успішних заявників. «Власна справа» є найбільш популярною серед всіх грантових програм. Вона передбачає надання мікрогрантів до 250 тис. грн для малого бізнесу та мікробізнесу з умовою створення одного або двох робочих місць залежно від розміру гранту.
Фото: НБУ