За допомогою застосунку «Дія» громадяни України придбали військових облігацій на суму понад 1,6 млрд грн, що є потужною підтримкою вітчизняної економіки та армії.

Про це повідомляє Укрінформ із посиланням на сторінку «Дії» у Телеграмі.
«Кожна придбана облігація – це зброя, набої, техніка, їжа та медикаменти для військових, а також підтримка економіки країни. Українці придбали вже понад 1,6 млн облігацій, а це 1,64 млрд гривень для держави», - йдеться в дописі.
Як повідомлялося, з жовтня 2022 року в застосунку «Дія» доступна нова послуга – купівля військових облігацій. Це цінні папери, що випускає держава під час воєнного стану. Військові ОВДП стали дієвим інструментом для підтримки економіки України та ЗСУ.
Вартість однієї ОВДП стартує від 900 грн. Вони різняться за датами виплат – на строк до 1,5 року; відсотками доходу – від 11% до 16% річних; назвами на честь тимчасово окупованих міст та територій. Зараз доступні: Сімферополь, Ялта, Нова Каховка, Севастополь, Крим, Донецьк.
Фото: Мінцифри