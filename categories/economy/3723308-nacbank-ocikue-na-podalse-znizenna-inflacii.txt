Національний банк очікує, що зниження інфляції триватиме надалі, однак цей процес не буде вже таким стрімким, як у попередні місяці.

Про це на брифінгу сказав голова Національного банку України Андрій Пишний, повідомляє кореспондент Укрінформу.
"НБУ очікує, що зниження інфляції триватиме надалі завдяки налагодженню логістики, зниженню цін на світових товарних ринках і послідовній монетарній політиці. Однак цей процес не буде вже таким стрімким, як у попередні місяці", - сказав Пишний.
За його словами, це пояснюється тим, що поступово вичерпуватиметься ефект бази порівняння, який сприяв відчутному зниженню інфляції у першому півріччі. Також на ціновій динаміці позначаться підвищення окремих тарифів на житлово-комунальні послуги та анонсоване повернення довоєнного рівня оподаткування на ринку пального.
Як повідомлялося, у квітні 2023 року споживча інфляція у річному вимірі сповільнилася до 17,9% з 21,3% у березні.
За травневим прогнозом НБУ, в Україні вже в першому півріччі 2023 року очікується стрімке зниження інфляції, а до кінця року вона сповільниться до 14,8%.