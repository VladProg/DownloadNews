В той час, коли росія своїми діями провокує глобальну продовольчу кризу, Європа створила «коридори солідарності» з Україною для вивезення українського зерна, відвернула загрозу голоду та повернула надію для найбільш вразливих країн світу.

Як повідомляє Укрінформ, про це йдеться у повідомленні та у відеозверненні Президента Європейської Комісії Урсули фон дер Ляєн, що оприлюднені на її сторінці у мережі Twitter.
«Коридори солідарності» дозволили поставити продовольство для світу та надати прибуток для України. Сьогодні ми інвестували 1 мільярд євро (спільне фінансування ЄС, ЄІБ, ЄБРР та Світового Банку – ред.) для розвитку цих «коридорів солідарності». Європейська Комісія поєднує зусилля з Чеською Республікою, Польщею, Румунією, Словаччиною, Молдовою, ЄІБ, ЄБРР та Світовим Банком», - йдеться у пості Президента Єврокомісії.
У своєму відеозверненні, фон дер Ляєн відзначила, що від початку вторгнення Росія намагалася взяти Україну в облогу. Але, завдяки європейським «коридорам солідарності», Україна продовжує торгувати зі світом.
Як зазначила фон дер Ляєн, для вдосконалення цих коридорів Єврокомісія сьогодні прийняла рішення інвестувати додатково 250 мільярдів євро.
Вона нагадала, що мільйони людей у найбільш вразливих країнах нині від українського врожаю. росія навмисно намагалася поставити ці народи під загрозу продовольчої небезпеки, блокувала українські порти та не дозволяла кораблям із зерном йти до пунктів призначення.
«Ми створили надзвичайні транспортні коридори, щоб вивозити з України пшеницю, кукурудзу та соняшник на глобальний ринок. Завдяки нашим «коридорам солідарності» Україна експортувала більш як 15 мільйонів тонн сільськогосподарських товарів, що складає близько 60 відсотків усього сільськогосподарського експорту України з початку війни», - зауважила фон дер Ляєн.
Вона нагадала, що європейські «коридори солідарності», разом із зусиллями ООН з розблокування чорноморських портів України, дозволили стабілізувати світові ціни на продовольство, а також надати негайну допомогу країнам, які найбільше її потребували. Також коридори дозволили Україні отримати кошти в обсязі близько 15 мільярдів євро. Крім того, такі зусилля сприяли подальшій інтеграції України та її економіки до Європейського Союзу.
«Там, де росія сіє розруху, Європа відновлює надію. Але «коридори солідарності» нині сягнули меж своєї спроможності, та потребують термінових інвестицій. Українська залізниця та дороги мають бути відновлені, має бути скорочений час на перетин кордонів. Прикордонні країни, такі як Молдова, які стали для України воротами у світ, також потребують більше підтримки. Саме тому, ми інвестуємо 250 мільйонів євро у розвиток «коридорів солідарності» у короткостроковій перспективі», - наголосила Президент Європейської Комісії.
Як повідомлялося, після військового вторгнення в Україну у лютому 20022 року росія заблокувала чорноморські порти України, зупинила експорт сільськогосподарської продукції. Водночас, росія почала красти українське зерно на тимчасово окупованих територіях, та свідомо руйнувати українські зерносховища із продукцією, що була вже підготовленою на експорт. Такі дії росії призвели до глобальної продовольчої небезпеки та різкого зростання світових цін на продовольство. ЄС заснував «коридори солідарності» з України як альтернативний шлях для вивезення з України сільськогосподарського експорту.