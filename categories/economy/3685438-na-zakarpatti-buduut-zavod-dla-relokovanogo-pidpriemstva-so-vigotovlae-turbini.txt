На Закарпатті почалось будівництво нового виробничого цеху релокованого підприємства, яке спеціалізується на виготовленні турбін та обладнання для генерації енергії, що стане частиною майбутнього індустріального парку.

Про це повідомляє Закарпатська ОВА в Телеграмі, передає Укрінформ.
«На Закарпатті стартували роботи з будівництва нового й відновлення релокованого великого підприємства з Краматорська, яке спеціалізується на виготовленні турбін та обладнання для генерації енергії», - йдеться в повідомленні.
За словами голови ОВА Віктора Микити, компанія розпочала процес переміщення потужностей з початком вторгнення - щоб врятувати виробництво.






На Закарпатті будують завод для релокованого підприємства, що виготовляє турбіни/ Фото: Закарпатська ОДА































Він зазначив, що новим постійним місцем дислокації став Ужгородський район, громади якого змогли забезпечити необхідні умови для релокації та отримання інвестицій.
«Вже в серпні підприємство стало платником податків нашої області, спрямувавши до бюджету громади близько 12 млн грн», - зазначив Микита.
Він також зауважив, що велика часина продукції буде реалізовуватися на експорт. На заводі працюватиме декілька тисяч фахівців, і ця платформа стане однією з бюджетоутворювальних в області.
«Також під час спілкування з керівництвом було зазначено, що громада разом із компанією вже розпочали реалізацію ініціативи з будівництва житла для декількох тисяч релокованих і нових працівників компанії» - сказав Микита.
Як повідомляв Укрінформ, з початку повномасштабного вторгнення росії на Закарпаття релокувалось понад 250 підприємств із зони бойових дій та окупованих територій.