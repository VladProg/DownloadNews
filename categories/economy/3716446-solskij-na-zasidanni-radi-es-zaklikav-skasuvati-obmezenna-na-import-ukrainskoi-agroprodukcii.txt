Міністр аграрної політики та продовольства України Микола Сольський закликав Європейський Союз скасувати всі обмеження на імпорт української агропродукції, введені на початку травня 2023 року.

Про це він сказав під час виступу на засіданні Ради ЄС з питань сільського господарства та рибальства (AgriFish), яке проходило 29-30 травня в Брюсселі, передає Укрінформ із посиланням на пресслужбу міністерства.
«Введені обмежувальні заходи мають бути скасовані. І стійкі рішення мають бути знайдені в консультаціях за участю України. Нам потрібно ухвалювати усі рішення спільно, дотримуючись принципів єдності та режиму внутрішнього ринку ЄС», - заявив Сольский.
Він наголосив, що продовження з боку ЄС заборони на експорт сільськогосподарських культур з України не є вирішенням проблеми з перенасиченням прикордонних країн українським збіжжям. Натомість, таке рішення може лише поглибити проблему.
На думку Сольського, росіяни обов’язково скористаються можливістю ще більше нашкодити Україні і перекриють морські шляхи, як робили це відразу після рішення ЄС про обмеження.

«Наш ворог підступний і воює на всіх фронтах, у тому числі і на продовольчому. Вже 8 травня, одразу після ухвалення ЄС рішення про обмеження, росіяни на 10 днів повністю зупинили роботу зернового коридору. Після цього рішення частина портів вже не працюють. Порт Південний заблоковано. Маємо розуміти, що продовжуючи заборону, ми автоматично зменшуємо роботу морського зернового коридору. Оскільки росіяни явно цим скористаються і ми відповідно збільшимо проблему, яку нам все одно доведеться всім разом вирішувати», - зазначив очільник Мінагрополітики.
Він також навів цифри, які свідчать, що прикордонні країни, які заборонили ввезення української сільськогосподарської продукції, насправді у 2022 році зміцнили свій експортний потенціал, наростили внутрішню переробку та підвищили конкурентоспроможність тваринницького комплексу за рахунок імпорту з України. Зокрема, Польща збільшила свій експорт більш як на чверть, досягши рекордної позначки - 47,5 млрд євро. Виробництво м’яса птиці, в тому числі завдяки українському зерну, збільшилося на 7,5%.
«Польща разом з іншими країнами Східної Європи, де введені обмеження, імпортували аграрної продукції (сільськогосподарської та харчової) з України на 7 млрд євро. Згідно з експертними оцінками, з цього обсягу приблизно 3,5 млрд євро склали зернові та олійні, які після перевантаження були експортовані в інші країни. Якщо ми подивимось на експорт виключно зернових та олійних, то там 80% частка українського транзиту. При цьому експорт агропродуції з цих п’яти країн зріс на 18 млрд євро за 2022 рік», - підкреслив міністр.
За словами Сольського, як порівняти з минулим, цього року очікується зменшення на третину обсягів експорту зернових та олійних культур з України до 46 млн т за рік. Відтак Україна зможе експортувати менше зерна ніж торік на 40%.
Він зауважив, що перед ухваленням подібних рішень необхідне проведення досліджень згідно з європейськими правилами. «Ми абсолютно готові до таких досліджень, і ми просимо ЄС діяти за правилами, які ЄС установив», - зазначив Сольський.
Очільник Мінагрополітики додав, що рішення мають відповідати положенням Угоди про асоціацію та законодавству ЄС. «Політичні аспекти не повинні бути основними і не повинні диктувати такі рішення. Рішення повинні ухвалюватися з урахуванням економічних чинників. Ми закликаємо до індивідуального аналізу та ужвалення найбільш ефективних інших рішень», - сказав він
Сольський закликав європейських колег підтримати ідею, яку озвучили Президент України Володимир Зеленський та Президент Європейської комісії Урсула фон дер Ляєн, про створення консультаційної платформи між Україною і ЄС для забезпечення експорту української аграрної продукції.
Він також подякував 14 міністрам сільського господарства, які підписали лист, в якому висловлені зауваження до підходу Єврокомісії до вирішення питання.
Як повідомлялося, Європейська комісія 2 травня оголосила про запровадження "виключних та тимчасових" запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини. Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України – і будуть чинними до 5 червня 2023 року.
Фото: Мінагро