Українська делегація провела низку двосторонніх зустрічей у межах Щорічних зборів МВФ і Світового банку у Марракеші; є спільне розуміння викликів, насамперед - це збереження сталого фінансування для України.

Як передає Укрінформ, про це у Фейсбуці написав голова Національного банку Андрій Пишний.
"Марракеш цього тижня, без сумніву, є ключовим міжнародним майданчиком для обговорення підтримки України. Працюємо тут у складі офіційної делегації, а також маємо серію двосторонніх зустрічей. Провели перші перемовини із топменеджментом Міжнародного валютного фонду – виконавчим директором МВФ Полом Гілберсом та його заступником Люком Дрессе. Також окремо зустрілися з директором Європейського департаменту МВФ Альфредом Каммером та його заступницею Умою Рамакрішнан", - зазначив Пишний.
Він зауважив, що партнери дали позитивні відгуки про роботу команди НБУ впродовж року; партнери бачать зусилля України в напрямку макроекономічної стабілізації та забезпечення фінансової стабільності.
"Колеги відзначили наші професійні дії й під час переходу до керованої гнучкості курсу. Це додає оптимізму із наближенням другого перегляду програми розширеного фінансування від МВФ. Важливо, що нам вдалося побудувати коло довіри серед міжнародних партнерів. Це було і залишається один із моїх ключових пріоритетів", - наголосив очільник НБУ.
Він додав, що є спільне розуміння викликів, насамперед це збереження сталого та ритмічного фінансування для України.
"Ми бачимо, що, зокрема, політичні цикли країн-партнерів можуть створювати певну турбулентність для нас. Дуже розраховуємо на лідерство МВФ для мінімізації цього ризику та подальшої мобілізації ресурсів. У цій програмі МВФ є не лише нашим партнером, а й фактично платформою, яка об’єднала донорів з усього світу", - повідомив Пишний.
Він також підкреслив, що у перерві між зустрічами зі здивуванням дізнався, що буцімто написав заяву про звільнення з посади голови НБУ.
"Ця інформація не відповідає дійсності. Не більше ніж черговий вкид. Працюємо далі, обов’язково повернемося в Україну з результатами", - наголосив Пишний.
Як повідомлялось, у Марокко 9 жовтня стартували Щорічні збори МВФ і Світового банку. Серед найважливіших тем - вплив російської війни на глобальну економіку, продовження фінансової підтримки України, виклики для продовольчої безпеки.