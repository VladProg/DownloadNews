Громадські об’єднання гірників України виступають проти злиття Фонду соціального страхування з Пенсійним фондом і закликають Президента накласти вето на закон, який передбачає реформування системи загальнообов’язкового державного соціального страхування.

Про це йшлося під час пресконференції в Укрінформі «Реформа Пенсійного фонду: хто і як платитиме регресні, лікарняні і декретні з 1 січня 2023 року».
Як зазначалось, Верховна Рада України 21 вересня ухвалила нову редакцію закону про загальнообов’язкове державне соціальне страхування, яким передбачено приєднання з 1 січня 2023 року Фонду соціального страхування до Пенсійного фонду України. Очікується, що такий крок дозволить зменшити адміністративні видатки та підвищити ефективність діяльності двох установ. За підрахунками авторів документа, за рахунок об’єднання споріднених функцій фондів та інформатизації системи страхування вдасться зекономити до 3 мільярдів гривень на рік.
Проте схвалене парламентом рішення викликало низку заперечень з боку громадськості та профспілок.
«7 жовтня спільно із профспілками ми направили листа до Президента України з проханням накласти вето на цей закон і відкласти це питання вже на післявоєнний час. Бо у тому вигляді, в якому він прийнятий, цей закон є антисоціальним. Українських працівників хочуть позбавити низки соціальних гарантій, і все це заради економії», - наголосив Віталій Онисько, голова Спілки шахтарів – інвалідів праці Волині.

За словами Ониська, аргументи уряду щодо необхідності скоротити адміністративні видатки на утримання Фонду соцстраху є необґрунтованими. Адже, як поінформували учасники пресконференції, питома вага цих видатків становить 3,43% бюджету Фонду, що вкладається у встановлену Кабінетом Міністрів межу у 4,7%.
До того ж проблема із наповненням коштами ФССУ виникла нещодавно через спад економічної активності. Тоді як раніше бюджет Фонду був профіцитним.
«Люди побоюються, що після об’єднання фондів, один з яких, а саме Пенсійний, завжди був і залишається дотаційним, заборгованість по лікарняних тільки зростатиме», - підкреслив Онисько.
Як наголосив голова Спілки шахтарів України Роман Юзефович, Кабінет Міністрів 8 жовтня 2022 року прийняв постанову №1133 про внесення змін до бюджету Фонду соціального страхування. Нею, зокрема, ухвалено виділення з державного бюджету понад 352 млн грн на погашення заборгованості по лікарняних виплатах, що утворилася станом на жовтень.
«Але ця ж постанова зменшує видаткову частину бюджету Фонду соцстраху майже на 1 мільярд. За якими статтями? Зокрема, оплату лікування в санаторно-курортних закладах скорочено на 51%, витрати на медичну допомогу – на 32%. Скорочення коштів на оплату лікування, на медичну та соціальну допомогу – це пряме порушення прав застрахованих осіб на послуги», - підкреслив Юзефович.
Крім того, зазначеною постановою пропонується зменшити видатки на утримання ФССУ на 360 млн грн. За словами учасників пресконференції, таке адміністрування видатків відбудеться переважно за рахунок зменшення заробітних плат працівників Фонду або скорочення персоналу.
«Зменшення зарплат призведе до зменшення коштів від збору того самого ЄСВ. Звільнені люди підуть до Служби зайнятості, а це ще одне навантаження на бюджет. Тож про яку економію йдеться?» - зауважив Юзефович.
Відтак, наголосили учасники пресконференції, вони вчергове звертаються до Президента з проханням накласти вето на згаданий закон і продовжити роботу над його удосконаленням.
Якщо з їхньою пропозицією не погодяться, представники гірників оголосили про готовність «вивести людей на мирну ходу до Києва».
Як повідомлялося, станом на 29 вересня 2022 року у бюджеті Фонду соціального страхування утворилась заборгованість у 2,9 млрд грн за виплатою матеріального забезпечення, зокрема, допомоги по тимчасовій непрацездатності та допомоги по вагітності та пологах. На її погашення уряд спрямував понад 700 млн грн.