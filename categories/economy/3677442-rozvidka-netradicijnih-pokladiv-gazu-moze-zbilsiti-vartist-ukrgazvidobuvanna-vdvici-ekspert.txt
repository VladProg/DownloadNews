Навіть в умовах війни ринкова вартість АТ «Укргазвидобування» з його родовищами та ліцензіями становить до $10 млрд.

Як передає Укрінформ, таку думку висловив екскерівник АТ «Укргазвидобування» Олександр Романюк в інтерв’ю LIGA.net.
«На сьогодні, для порівняння: Укргазвидобування коштує до $10 млрд, але, використовуючи розвідку нетрадиційних покладів газу, її вартість може зрости вдвічі», – сказав Романюк.
За його словами, зараз Укргазвидобування оперує родовищами, переважна більшість з яких була відкрита за радянських часів. Вони виснажені на понад 80%. Залишкові підтверджені та ймовірні запаси – 242 млрд кубів.
Романюк зазначив, що фахівці Укргазвидобування спрогнозували, що у 2023 році видобуток газу може зрости на 700 млн – до 13,2 млрд кубів товарного газу за рік. Щоб це стало реальністю, потрібно вчасно виконати всі заплановані 2000 операцій.
Як повідомлялося, НАК «Нафтогаз України» в 2023 році планує збільшити видобуток газу на 1 млрд кубометрів та розробити 12 нових свердловин на заході країни.