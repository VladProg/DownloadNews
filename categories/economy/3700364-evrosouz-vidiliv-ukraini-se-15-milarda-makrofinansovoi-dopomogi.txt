Європейський Союз виділив Україні ще один транш у розмірі 1,5 мільярда євро в межах програми макрофінансової допомоги на 18 мільярдів євро.

Про це повідомила глава Європейської комісії Урсула фон дер Ляєн у Твіттері, передає Укрінформ.
«Сьогодні ми надаємо Україні ще 1,5 млрд євро в рамках нашого річного пакету макрофінансової допомоги. Ми продовжуватимемо допомагати Україні протистояти агресії росії, підтримувати роботу її інституцій та інфраструктури, а також проводити важливі реформи», - йдеться у дописі.
Прем'єр-міністр України Денис Шмигаль подякував ЄС за черговий транш макрофінансової допомоги Україні. Відповідний допис оприлюднено у його Твіттері.
“Сьогодні ЄС перерахував черговий транш макрофінансової допомоги Україні розміром 1,5 млрд євро”, - зазначив Шмигаль.
Він висловив вдячність віцепрезиденту Європейської комісії Валдісу Домбровскісу та главі Європейської комісії Урсулі фон дер Ляєн за непохитну підтримку та солідарність.
Як повідомлялося, Рада Європейського Союзу 10 грудня підтримала пропозицію Єврокомісії щодо виділення Україні у 2023 році додаткової фінансової підтримки. Нова програма макрофінансової допомоги для України становитиме 18 мільярдів євро. Очікується, що пільгові позикові кошти будуть надходити до державного бюджету упродовж 2023 року рівномірними частинами з урахуванням виконання Україною узгоджених сторонами умов. Україна і ЄС у понеділок підписали Меморандум про взаєморозуміння щодо надання 18 мільярдів євро макрофінансової допомоги.
17 січня Україна отримала перший транш у розмірі 3 мільярди євро у межах програми макрофінансової допомоги. Другий транш у розмірі 1,5 мільярда євро було виділено у березні.