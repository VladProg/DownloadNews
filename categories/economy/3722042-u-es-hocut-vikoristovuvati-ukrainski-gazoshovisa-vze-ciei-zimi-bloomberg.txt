Країни Європейського Союзу розглядають можливість використання Більче-Волицько-Угерського підземного газосховища в Україні для своїх потреб узимку, зважуючи всі ризики, пов’язані з російською війною.



Як передає Укрінформ, про це повідомляє Bloomberg.


Зазначається, що розташоване за 100 км від кодону ПСГ може зберігати в чотири рази більше природного газу, ніж найбільше сховище в Німеччині, і має сполучення з мережами ЄС завдяки тому, що Україна протягом десятиліть транспортувала російські енергоносії.
Європейські посадовці нині зважують, чи йти на ризик щодо використання Більче-Волицько-Угерського ПСГ та інших об'єктів, розкиданих по всій Україні, які можуть зберігати газ, коли попит і ціни на нього різко зростуть узимку. На сьогодні сховища в ЄС заповнені більш як 70%.
«Українські сховища можуть допомогти збалансувати попит і пропозицію протягом другої половини літа 2023 року, враховуючи їхній відмінний зв'язок з газовими ринками ЄС», - йдеться у коментарі німецької компанії RWE AG, яка раніше використовувала українські ПСГ.
Зберігання газу в Україні має бути виправданим відповідними цінами. ЄС також, імовірно, доведеться втрутитися, щоб захистити Україну від потенційних втрат, пов'язаних з війною, зазначає видання.
Газові сховища країни, розташовані у відносній безпеці на глибині 2 км під землею, мають місткість понад 30 млрд кубометрів. Оператор «Укртрансгаз» надає в користування третину цих потужностей, що покриває приблизно 10% попиту в ЄС у четвертому кварталі минулого року.
Переговори тривають.
Зі свого боку, «Укртрансгаз» працює над впровадженням сервісних гарантій для зменшення ризиків, пов'язаних з війною, оскільки прагне стати «енергетичним банком для Європи», ідеться в коментарі компанії для Bloomberg.