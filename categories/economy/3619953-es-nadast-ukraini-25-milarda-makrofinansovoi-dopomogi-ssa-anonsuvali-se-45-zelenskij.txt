Черговий транш макрофінансової допомоги склав €2,5 млрд, водночас США пообіцяли спрямувати додаткові $4,5 млрд в бюджет України.

Про це повідомив президент України Володимир Зеленський під час відеозвернення, передає Укрінформ.
"Черговий транш "макрофіну" від Євросоюзу склав 2,5 млрд євро. Очікуємо на схвалення програми фінансової допомоги на наступний рік обсягом 18 млрд євро. Також США оголосили про те, що найближчим часом спрямують додаткове фінансування для прямої підтримки нашого бюджету обсягом 4,5 млрд доларів", - сказав він.
Президент висловив подяку партнерам за "вагомі кроки солідарності" й наголосив, що завдяки їхній допомозі держава виконує соціальні обов'язки перед мільйонами українців.
"11 мільйонів пенсіонерів отримують стабільні виплати. Водночас ми провели індексацію пенсій, відповідно до закону. Також 6 млн громадян отримують ту чи іншу форму соціальної підтримки. Лише цього місяця сума соцвиплат склала 14 млрд грн, включно з допомогою багатодітним і малозабезпеченим сім'ям, одиноким матерям, людям з інвалідністю. Заразом понад 2 млн переселенців отримують допомогу від держави. "Плюс" зарплати працівникам бюджетної сфери", -. поінформував Зеленський.
Підсумовуючи, він зазначив, що наразі фінансовий фронт для України такий же важливий, як і передова.