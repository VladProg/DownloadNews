Перший віцепрем’єр-міністр – міністр економіки України Юлія Свириденко та виконавчий директор Rolls-Royce SMR Том Самсон обговорили питання поставок в Україну високотехнологічного енергетичного обладнання і перспективи використання малих модульних реакторів (ММР).

Як передає Укрінформ, про це повідомляє преслужба Мінекономіки.
“росія не може перемогти Україну на полі бою, тому вдається до відвертих терористичних дій - знищує українську енергетичну інфраструктуру. Зараз ми потребуємо допомоги для відновлення енергопостачання аби в зимовий період українці не залишились без тепла і електроенергії. Тому Україна зараз зацікавлена в поставках високотехнологічного енергетичного обладнання, а після перемоги, сподіваюсь, ми будемо вже обговорювати поставки малих модульних реакторів”, - заявила Свириденко.
Сторони обговорили питання поставок в Україну високотехнологічного енергетичного обладнання, в тому числі перспективи використання малих модульних реакторів (ММР).
У свою чергу Том Самсон пообіцяв допомогти нашій країні з поставками відповідного обладнання.
Як відомо, малі модульні реактори – це нова перспективна технологія використання атомної енергетики. Їх основні відмінності від реакторів на сучасних АЕС в компактних розмірах та можливості виробляти відносно невеликі потужності (від 30 МВт до 500 МВт). Це дозволяє використовувати їх у невеликих містах, на промислових майданчиках чи навіть при відключеннях світла, роблячи від них паралельне живлення мікрорайонів, або цілих міст.
Компанія Rolls-Royce розробила власну технологію ММР, яка називається UK SMR (Small Modular Reactors). В планах компанії побудувати у Великій Британії 16 енергоблоків UK SMR до 2050 року. Очікується, що проєкт UK SMR буде сертифікований до 2024 року, а перший ММР такого типу буде введено в експлуатацію до 2029 року.