У державному бюджеті на 2024 рік на галузь Міністерства оборони України загалом передбачено 1 трильйон 164 мільярди 48 мільйонів 728 тисяч 400 гривень.

Як передає Укрінформ, про це повідомляє Міноборони.
«Видатки Міністерства оборони складатимуть 1 трильйон 164 мільярди 48 мільйонів 728 тисяч 400 гривень», - ідеться у повідомленні.
З них 862 мільярди гривень або 74,1% підуть на утримання військовослужбовців Збройних сил України і Державної спеціальної служби транспорту. Ці кошти підуть на виплату грошового забезпечення та зарплати, харчування, придбання форми, амуніції та засобів індивідуального захисту у вітчизняних виробників.
265,4 мільярда гривень або 22,8% передбачені на закупівлю зброї, техніки, БПЛА та боєприпасів, а також відновлення пошкодженої під час бойових дій техніки.
36 мільярдів гривень або 3,1% виділені на експлуатаційні витрати та відновлення інфраструктури ЗСУ.
663,7 мільйона гривень або 0,06% заплановані на забезпечення роботи апарату Міноборони.



Як повідомляв Укрінформ, Верховна Рада 9 листопада ухвалила Закон №10000 «Про Державний бюджет України на 2024 рік» з дохідною частиною в 1,768 трлн грн та видатками на рівні 3,35 трлн грн.
Прем'єр-міністр Денис Шмигаль зазначив, що майже половина держбюджету-2024 піде на армію.