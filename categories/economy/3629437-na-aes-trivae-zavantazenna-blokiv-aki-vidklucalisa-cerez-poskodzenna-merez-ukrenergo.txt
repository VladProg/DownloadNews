Станом на ранок середи, 7 грудня, в енергосистемі зберігається дефіцит потужності. Триває процес завантаження блоків, які відключались через пошкодження електромереж.

Як передає Укрінформ, про це повідомляє НЕК "Укренерго" у Фейсбуці.
"Станом на 11:00 продовжується поетапне відновлення енергосистеми після ракетної атаки. На атомних станціях триває процес завантаження блоків, які відключались через пошкодження електромереж, до планових показників", - йдеться у повідомленні.
Зазначається, що в енергосистемі все ще зберігається суттєвий дефіцит, всім обленерго доведено ліміти споживання електроенергії. При цьому вже є регіони, де ліміти перевищені, тому застосовано режим аварійних відключень.
Повідомляється, що на сході України ворог вчора ввечері повторно обстріляв одразу кілька об’єктів енергетичної інфраструктури, в той час як температура в цьому регіоні досягла позначки мінус 17 градусів. Тривають цілодобові аварійно-ремонтні роботи.
Ремонтні бригади працюють також над ліквідацією наслідків ракетної атаки в Київській та Одеській областях, налагоджують електропостачання регіонів за резервними схемами.
Як повідомлялося, Збройні сили України у ніч з 6 на 7 грудня знищили 14 безпілотних літальних апаратів Shahed.
Сили оборони 5 грудня збили понад 60 ракет, випущених російськими військами по Україні під час чергового масованого обстрілу.