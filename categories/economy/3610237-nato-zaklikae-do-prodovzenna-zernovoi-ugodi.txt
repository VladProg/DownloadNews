НАТО вітає зусилля ООН та Туреччини із укладення «зернової угоди» для доставки українського зерна та пом’якшення продовольчої кризи у світі, а також закликає російське керівництво негайно зупинити війну проти України.

Про це у вівторок під час віртуального спілкування з учасниками Кліматичної конференції СОР-27 під егідою ООН у Єгипті заявив генеральний секретар НАТО Єнс Столтенберг, повідомляє кореспондент Укрінформу.
«Я задоволений тим, що ООН та наш союзник Туреччина сприяли укладенню "зернової угоди", яка дозволила експорт зерна з України та частково знизила напругу на глобальному ринку продовольства. Наприкінці тижня я відвідав Стамбул та побачив зернові судна, що прямують через протоку Босфор. Я подякував Президенту Ердогану за зусилля Туреччини у сприянні «зерновій угоді». Ми закликаємо росію поважати «зернову угоду» та продовжити її», - сказав керівник Альянсу.
Він зауважив, що війна проти України була свавільно розв'язана президентом путіним, що призвело до кровопролиття, страждань та вбивств цивільного населення. Крім того, ця злочинна війна має глобальний вимір, саме вона спричинила глобальну кризу, різке зростання цін на продовольство та енергію.
«Ми маємо розуміти: не санкції, що були накладені ЄС, США та іншими союзниками по НАТО, спричинили зростання цін на енергетику та продовольство. Це зробила війна. Тому що немає санкцій проти продовольства, немає санкцій проти експорту зерна з України. Те, що спричинило цю кризу продовольства та енергії – це навмисна війна президента путіна. Він навмисно перетворює енергію та продовольство на зброю», - наголосив Столтенберг.
За його словами, найкращим вирішенням глобальної кризи могло б стати негайне зупинення війни росії проти України.
«Кращим шляхом для розв'язання глобальної проблеми буде, якщо президент путін зупинить цю війну, зупинить бойові дії проти України. Тоді ми бачитимемо більше експорту продовольства, більше експорту енергії. Це було б кращим шляхом, щоб дати відповідь на глобальні наслідки цієї війни», - додав генеральний секретар НАТО.
Як повідомляв Укрінформ, у Єгипті, в місті Шарм-ель-Шейх проходить міжнародна кліматична конференція СОР-27 під егідою ООН.
Від початку російського вторгнення в Україну у лютому 2022 року НАТО та його окремі країни-союзниці надають Україні суттєву політичну, економічну, гуманітарну та військову допомогу. Зокрема, під егідою США створено Конференцію з підтримки України у форматі «Рамштайн», у якій беруть участь понад 50 країн, включаючи союзників по НАТО та партнерів Альянсу, які постачають для Збройних Сил України озброєння та військове обладнання для відбиття російської агресії.
Фото: Твіттер