Україна просунулася в питанні повернення зі Швейцарії понад 113 млн доларів, арештованих на рахунках колишнього народного депутата й акціонера «Банк «Фінанси та Кредит» Костянтина Жеваго.

Про це повідомило Державне бюро розслідувань, передає Укрінформ.
Як нагадали в ДБР, арешт на кошти був накладений на підставі відповідної ухвали слідчого судді Печерського районного суду Києва від 26 жовтня 2022 року.
Компетентні органи Швейцарської Конфедерації повідомили бюро про те, що сума активів, наявна на заморожених рахунках, перевищує 113 млн доларів.
ДБР вживає заходів для застосування механізму передачі арештованих коштів за сприяння швейцарської сторони Національному агентству України з питань виявлення, розшуку та управління активами, одержаними від корупційних та інших злочинів.
Як повідомляв Укрінформ, у вересні 2019 року ДБР заочно оголосило Жеваго підозру. У межах розслідування кримінального провадження ексдепутату та топменеджерам банку інкримінована розтрата 113 млн доларів, унаслідок якої постраждали інтереси держави та вкладників фінустанови.
У грудні 2022 року за запитом ДБР французькі правоохоронці затримали Жеваго на елітному курорті Куршевель. В екстрадиції ексдепутата до України французький суд відмовив.
У березні 2023 року Фонд гарантування вкладів фізичних осіб добився арешту активів Жеваго в межах забезпечення позову про відшкодування збитків банку та його кредиторів на суму майже 46 млрд гривень.