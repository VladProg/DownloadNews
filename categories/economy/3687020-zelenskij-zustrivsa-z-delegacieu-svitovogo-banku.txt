Президент Володимир Зеленський провів зустріч із делегацією Світового банку на чолі з віцепрезидентом у справах регіону Європи та Центральної Азії Анною Б’єрде.

Як передає Укрінформ, про це глава держави повідомив у Телеграмі.

Відео: Офіційний канал Президента України
“Важлива зустріч із делегацією Світового банку на чолі з віцепрезидентом у справах регіону Європи та Центральної Азії Анною Б’єрде. Ми вдячні за ту кількість програм, яку Світовий банк реалізує в Україні, особливо після початку повномасштабної війни”, - зазначив Президент.
Він подякував за готовність приходити на допомогу навіть в умовах воєнних викликів.
У пресслужбі глави держави зазначають, що під час зустрічі окрему увагу сторони приділили забезпеченню фінансування донорами за координації Світового банку проєктів з відновлення України, насамперед у сферах транспортної інфраструктури, електроенергетики та охорони здоров’я.
Президент наголосив на актуальності реалізації програм зі швидкого відновлення зруйнованих об’єктів інфраструктури, передусім житлових будинків та закладів освіти.

Як повідомляється, Зеленський окремо відзначив важливість реалізації програм зі страхування бізнесу в Україні, що є особливо актуальним у контексті створення робочих місць.
За інформацією пресслужби, під час зустрічі сторони відзначили важливість продовження Світовим банком роботи з партнерами щодо координації зусиль донорів з метою своєчасного надання Україні необхідної допомоги.
Як повідомлялося, Прем'єр-міністр Денис Шмигаль та віцепрезидентка Світового банку Анна Б’єрде обговорили реалізацію спільних проєктів на підтримку України.
Фото: ОП