Кабінет Міністрів на засіданні в п’ятницю затвердив законопроєкт про Держаний бюджет на 2024 рік.

Про це Прем‘єр-міністр України Денис Шмигаль повідомив у Телеграмі, передає Укрінформ.
"Уряд ухвалив проєкт бюджету на 2024 рік з власними доходами загального фонду бюджету у 1 трлн 560 млрд грн та видатками загального фонду у 3 трлн 108 млрд грн", – зазначив він.
Шмигаль підкреслив, що ключовий акцент відповідного проєкту — оборона й безпека України. За його словами, на цей сектор планується спрямувати більш ніж половину всіх ресурсів бюджету — 1 трильйон 685 млрд грн. "Ця сума на 113 млрд грн більша, ніж цього року. Буде ще більше зброї та техніки. Більше дронів, боєприпасів, ракет. Так само як і цьогоріч, кожна копійка податків громадян та бізнесу піде на забезпечення наших Сил безпеки й оборони", – наголосив очільник уряду.
Прем‘єр-міністр додав, що другий пріоритет проєкту Держбюджету-2024 — соціальна сфера, на яку передбачаються видатки в розмірі 469 млрд грн, що на 25 млрд більше, ніж у 2023 році.
Третій пріоритет, за його словами, медицина та освіта. "На сектор освіти виділяємо 179 млрд грн, і це на 23 млрд більше, ніж цього року. На медицину — 202 млрд грн, що на 24 млрд перевищує видатки 2023 року", – уточнив Шмигаль.
Четвертим пріоритетом глава уряду назвав підтримку ветеранів. Він підкреслив, що видатки за цією програмою планується збільшити вдвічі — з 6,8 млрд грн у 2023 році до 14,3 млрд грн у наступному.
"П’ятий пріоритет — це відновлення нашої економіки. Жодного підвищення податків не передбачається. Уряд продовжує програми пільгового кредитування, програму безповоротних грантів єРобота, підтримку українських стартапів. Також запускаємо нові програми для індустріальних парків, для реалізації інвестиційних проєктів, для підтримки українського виробника", – резюмував Шмигаль.
Як повідомлялося, відтепер Кабінет міністрів має зареєструвати відповідний законопроєкт у Верховній Раді.