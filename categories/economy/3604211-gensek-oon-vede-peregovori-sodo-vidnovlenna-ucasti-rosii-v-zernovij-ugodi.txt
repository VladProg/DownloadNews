Генеральний секретар ООН Антоніу Гутерреш веде активні переговори щодо відновлення участі росії в зерновій угоді.

Як передає Укрінформ, про це повідомив речник Генсека ООН Стефан Дюжаррік у неділю.
Речник зазначив, що Гутерреш «глибоко занепокоєний ситуацією, що склалася навколо Чорноморської зернової ініціативи й відклав свій від'їзд в Алжир на саміт Ліги арабських держав на один день, щоб зосередитися на цьому питанні».
Генеральний секретар продовжує брати участь в інтенсивних контактах, спрямованих на відновлення участі росії в зерновій угоді, зазначив він.
Як повідомляв Укрінформ, судно Ikaria Angel з 40 тисячами тонн зерна на борту, що призначалося для Ефіопії, в неділю не змогло вийти з українського порту через блокаду, яку відновила росія після виходу із «зернової угоди».
Напередодні рф звинуватила Україну і Британію в «теракті проти кораблів чорноморського флоту та цивільних суден, задіяних у гарантуванні безпеки «зернового коридору», і заявила про вихід із Чорноморської зернової ініціативи.
Вранці 29 жовтня на рейді тимчасово окупованого Севастополя пролунали вибухи. Україна не підтверджує свою причетність до них.
У Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гутерреш підписали Ініціативу про безпечне транспортування зерна та продуктів з портів «Одеса», «Чорноморськ» та «Південний». Гутерреш закликав продовжити термін дії Чорноморської зернової ініціативи, що спливав 22 листопада.