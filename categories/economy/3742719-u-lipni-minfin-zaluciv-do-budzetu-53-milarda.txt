З початку року Міністерство фінансів залучило до бюджету понад 28 млрд дол, з яких у липні - 5,3 млрд дол.

Як передає Укрінформ, про це повідомляє пресслужба Мінфіну.
"У липні 2023 року до державного бюджету України надійшло 5,3 млрд доларів США зовнішнього фінансування", - йдеться у повідомленні.
Грантові кошти, які надаються на безповоротних умовах, склали близько 25% із загального обсягу фінансової допомоги.
Зазначається, що серед донорів у липні 2023 року: Європейський Союз – 1,67 млрд доларів США (пільгове фінансування), Японія – 1,5 млрд доларів США (пільгове фінансування), Сполучені Штати Америки – 1,25 млрд доларів США (грант) та Міжнародний валютний фонд – близько 890 млн доларів США (пільгове фінансування).
Залучена міжнародна допомога спрямовується на фінансування пріоритетних соціальних видатків держбюджету, зокрема, на забезпечення оплати праці працівників секторів освіти та охорони здоров’я, гуманітарні потреби, а також забезпечення соціального захисту населення.Загалом за 7 місяців 2023 року Міністерство фінансів України залучило понад 28 млрд доларів США зовнішнього фінансування на нагальні потреби держбюджету.
У міністерстві інформують, що спільно з компанією Делойт Консалтинг, яка реалізує проєкт USAID SOERA, Мінфін здійснює моніторинг використання прямої бюджетної підтримки Уряду США, а з аудиторською компанією PriceWaterhouseCoopers Ukraine – перевірку за узгодженими процедурами з метою визначення допустимих державних витрат, проведених Україною у рамках Проєкту PEACE in Ukraine.Як повідомлялось, 31 липня до державного бюджету України від США надійшов грант в розмірі 1,25 млрд дол через Цільовий фонд багатьох донорів Світового банку.