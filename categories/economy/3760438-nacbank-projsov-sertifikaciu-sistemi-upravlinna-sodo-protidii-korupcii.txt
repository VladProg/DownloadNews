Національний банк України отримав сертифікат відповідності створеної системи управління щодо протидії корупції вимогам міжнародного стандарту ISO 37001:2016.

Про це повідомляє пресслужба Нацбанку, передає Укрінформ.
Проведення зовнішнього аудиту системи Національний банк ініціював на початку 2023 року. Упродовж червня – серпня сертифікований аудит здійснили аудитори ТОВ “ПІІСІБІ ЮКРЕЙН” (офіційний представник MSECB MANAGEMENT SYSTEMS INC.).
“За підсумками центральний офіс MSECB MANAGEMENT SYSTEMS INC. (м. Лаваль, Канада) ухвалив остаточне рішення про те, що система управління щодо протидії корупції Національного банку функціонує відповідно до вимог міжнародного стандарту ISO 37001:2016”, - йдеться у повідомленні.
Відповідний сертифікат надано на три роки. При цьому НБУ зобов’язався щороку підтверджувати здійснену сертифікацію в межах наглядового аудиту.
“Отримання сертифіката відповідності міжнародному стандарту ISO 37001:2016 – це результат системної роботи команди Національного банку та свідчення значної уваги, яку регулятор приділяє питанням запобігання корупції та дотриманню принципів антикорупційної етики”, - наголошують у пресслужбі регулятора.
Зазначається, що сертифікаційний аудит проведено за підтримки проєкту USAID “Реформування фінансового сектору (FSR)”.
ISO 37001:2016 Anti-bribery management systems – Requirements with guidance for use (Системи управління щодо протидії корупції. Вимоги та настанови щодо застосування) – міжнародний стандарт, який встановлює вимоги до створення, впровадження, підтримки, перегляду та постійного вдосконалення системи управління щодо протидії корупції. Стандарт розроблено технічним комітетом ISO/TC 309 на основі настанов Міжнародної торгової палати, Організації економічного співробітництва та розвитку, Transparency International та інших поважних інституцій.
Як повідомлялося, Національний банк України впровадив нові, додаткові вимоги щодо здійснення банками фінансового моніторингу, що сприятимуть зниженню ризиків відмивання коштів/фінансування тероризму та іншої незаконної діяльності.