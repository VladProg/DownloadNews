Фонд державного майна України проведе 5 вересня аукціон з продажу Струтинського спиртзаводу; стартова ціна об'єкта – 31,3 млн грн.

Про це ФДМУ повідомляє у Фейсбуці, передає Укрінформ.
«ФДМУ виставив на приватизацію Струтинський спиртзавод на Львівщині. Аукціон відбудеться 5 вересня. Стартова ціна – 31,3 млн гривень», - йдеться в повідомленні.
Зазначається, що на продаж виставлено окреме майно підприємства площею 15 506 кв.м, а саме - 24 об’єкти нерухомості, серед яких адмінбудівлі, склади, зерносховища, цехи та майстерні. Також на приватизацію виставлені 9 транспортних засобів підприємства та понад 600 од. устаткування.
Струтинський спиртзавод розпочав свою діяльність в 1906 році, остання модернізація активу відбулася в 2019 році. Підприємство займається виготовленням етилового спирту і може щоденно виробляти 22 тисячі літрів.
Окрім переможної ставки, приватний інвестор повинен погасити 31,3 млн грн боргів підприємства перед бюджетом та працівниками.
Як повідомлялося, з вересня 2022 року ФДМУ продав 14 спиртзаводів та залучив 965 млн грн до держбюджету, що складає понад 25% від усіх надходжень в межах малої приватизації.
Фото: ФДМУ