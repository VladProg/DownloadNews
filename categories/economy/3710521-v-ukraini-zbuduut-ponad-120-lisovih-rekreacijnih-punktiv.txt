В Україні стартує програма створення лісових рекреаційних пунктів, в межах якої ДП «Ліси України» планують облаштувати понад 120 зон відпочинку. Орієнтовна сума інвестицій сягне 100 млн грн.

Як передає Укрінформ, про це повідомив в. о. генерального директора ДП «Ліси України» у колонці для «Лівого берега».
«Цього року ДП «Ліси України» планує побудувати понад 120 об’єктів по всій країні. З них майже два десятки — це комплекси дозвілля з повною інфраструктурою, водою, електроенергією», - розповів Болоховець.

За його словами, це буде перша в історії українського лісового господарства програма розвитку рекреації всеукраїнського рівня, розроблена командою фахівців.
Зокрема, планується створити п'ять класів осередків дозвілля - від невеличких найпростіших до комплексів з повноцінною інфраструктурою. Проєктування триватиме за модульним принципом на основі типових малих архітектурних форм. Пілотний проєкт буде запущено на базі Столичного лісового офісу.

На сьогодні філії ДП «Ліси України» вже проводять роботи з розчищення та облаштування ділянок під будівництво, проведення комунікацій.
За інформацію очільника держпідприємства, на реалізацію програми планується витратити понад 100 млн грн.
«Наразі ми вкладаємо власні фінансові ресурси, бо віримо у цей проєкт, знаємо, що цей формат працює та дає результат. Проте вже починаємо пошук зовнішніх інвестицій, взаємодію з міжнародними партнерами України», - зазначив Болоховець.

На його переконання, такі об’єкти можуть стати самоокупними, якщо обрати правильну локацію та ефективно господарювати.
Як повідомлялося, в Україні з 1 червня буде запущено електронний лісорубний квиток та сертифікат про походження деревини.
Фото надані Юрієм Болоховцем