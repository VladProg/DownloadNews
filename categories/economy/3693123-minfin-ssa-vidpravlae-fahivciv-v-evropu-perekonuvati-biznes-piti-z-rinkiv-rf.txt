Фахівці з питань санкцій і фінансування тероризму Міністерства фінансів США впродовж квітня планують відвідати ряд країн, компанії яких все ще ведуть бізнес із росією, щоб переконати їх припинили фінансові зв’язки з рф через продовження нею війни проти України.

Як передає Укрінформ, про це з посиланням на високопоставлених чиновників відомства, які говорили на умовах анонімності, повідомляє AP.
Меседж американської сторони полягає в тому, щоб ті, хто продовжує працювати з російським урядом, зробили вибір чи продовжувати надавати москві матеріальну підтримку, чи вести справи з країнами, які представляють 50% світової економіки.
Так, посадові особи Мінфіну Ліз Розенберг і Браян Нельсон, спеціалісти з питань санкцій і фінансування тероризму, вирушать до Європи, де зустрінуться з керівниками фінансових установ Швейцарії, Італії та Німеччини. Вони планують поділитися даними про потенційних осіб, які ухиляються від санкцій, і попередити про можливі покарання за недотримання встановлених міжнародних обмежень.
Розенберг також відвідає Казахстан, аби закликати приватний бізнес країни не надавати матеріальну чи іншу підтримку кремлю.
Казахстан на початку цього року відвідав держсекретар США Ентоні Блінкен і пообіцяв підтримку Сполученими Штатами його незалежності та наголосив на важливості поваги до «суверенітету, територіальної цілісності та незалежності» всіх країн.
У Міністерстві фінансів США вказали на падіння курсу рубля та уповільнення економічного зростання росії як ознаку того, що санкції проти російських олігархів і визначених секторів російської економіки є успішними.
Наразі Штати та їхні союзники запровадили прямі санкції проти понад 2500 російських компаній, урядовців, олігархів та їхніх родин. Санкції блокують їм доступ до американських банківських рахунків і фінансових ринків, не дозволяють вести бізнес із американцями, подорожувати до США тощо.
В лютому, в річницю вторгнення росії в Україну, Сполучені Штати почали атакувати організації, які допомагають росії уникати попередніх раундів санкцій, а також запровадили обмеження проти металургійного й гірничодобувного секторів рф, що також істотно вплинуло на спроможність країни-агресора вести загарбницьку війну проти України.
Як повідомляв Укрінформ, президент Сполучених Штатів Джо Байден підписав указ, яким ще на один рік продовжив санкції проти росії, запроваджені у квітні 2021 року через шкідливу зовнішню діяльність уряду рф та розширені в березні 2022 року після повномасштабне вторгнення москви в Україну.