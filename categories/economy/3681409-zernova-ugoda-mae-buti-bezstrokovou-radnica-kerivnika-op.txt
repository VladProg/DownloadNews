Зернова угода має бути безстроковою, тому що Україна є гарантом продовольчої безпеки для 400 млн людей у світі.

Про це в ефірі загальнонаціонального телемарафону "Єдині новини" сказала радниця керівника Офісу Президента Дарія Зарівна, передає Укрінформ.
"Угода має бути продовжена, вона має бути безстроковою, тому що Україна є гарантом продовольчої безпеки для 400 млн людей у світі. За час дії зернової угоди близько 23 млн тонн продовольства було вивезено з України. З нашого боку прозоро, чітко і зрозуміло, у нас є домовленості з ООН, Туреччиною. Єдина, хто в даному випадку робить усе, щоб ця угода не спрацювала і не була продовжена, - росія", - сказала Зарівна.
Радниця керівника ОП наголосила, що це робиться країною-агресором як з метою прибрати конкурента на світовому ринку та послабити українську економіку, так і з метою гібридної інформаційної війни.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 20 березня 2023 року.
Фото з сайту un.org