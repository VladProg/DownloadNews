Аналітичний центр DiXi Group звернувся до Міністерства енергетики з пропозицією відкрити доступ до частини даних в енергетиці, публікуючи їх із часовою затримкою та виключенням дійсно чутливої інформації.

Про це в коментарі Укрінформу повідомив генеральний менеджер напряму відкритих даних DiXi Group Андрій Білоус.
Він зазначив, що за результатами аналізу доступу до даних у сфері енергетики 92,7% закритих нині датасетів у сфері можна відкривати, адже потенційно вони не становлять ризиків для енергетичної безпеки країни. Лише 7,3% даних варто не публікувати до завершення воєнного стану.
DiXi Group також провела дослідження серед представників компаній, асоціацій, громадських організацій, ЗМІ, а також галузевих експертів. Опитані зазначили, що закритість даних призводить до проблем із плануванням діяльності бізнесу, зниження якості досліджень та аналітики в енергетиці. Дані доводиться отримувати із заяв посадовців, експертів, учасників ринку та інших осіб, які можуть володіти інсайдерською інформацією, при цьому інформацію неможливо перевірити.
"У жовтні DiXi Group звернулася до Міністерства енергетики України за результатами обох досліджень з пропозицією відкрити перелік найнеобхідніших даних для діяльності опитаних учасників. Відповідні набори даних стосуються звітності та даних НКРЕКП, функціонування роздрібного і оптового ринків електроенергії та природного газу, а також даних про видобуток, зокрема у контексті Ініціативи прозорості видобувних галузей (ІПВГ) тощо. Ми вважаємо, що відкриття цих даних сприятиме досягненню балансу між задоволенням потреб користувачів в інформації та безпековими заходами", - сказав Білоус.
За його словами, DiXi Group пропонує обрати збалансований формат публікації даних. Так, дані можна публікувати з часовою затримкою у 4-6 місяців, агрегувати за чутливими показниками або ж зовсім виключати з таблиці даних, якщо така агрегація неможлива.
Експерт повідомив, що Міненерго отримало подібний запит від щонайменше ще однієї громадської організації. Нині очікується звернення від Міністерства до компетентних органів з проханням надати оцінку щодо відповідних безпекових ризиків розкриття цих даних, враховуючи запропоновані обмеження (тобто затримку в часі та агрегацію).
Як повідомлялося, у березні 2022 року Національна комісія, що здійснює державне регулювання у сферах енергетики та комунальних послуг (НКРЕКП), ухвалила постанову №349, де визначила, доступ до якої інформації енергетичного сектору має бути обмежено.