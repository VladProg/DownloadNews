Негативний ефект від блокування автомобільних пунктів пропуску на кордоні України і Європейського Союзу виявлятиметься і в наступні роки через зрив довгострокових контрактів.

Таку думку висловила перша заступниця голови Комітету ВР з питань транспорту та інфраструктури Юлія Клименко на брифінгу в Медіацентрі Україна – Укрінформ.
За її словами, кожен зайвий день простою вантажівки біля кордону внаслідок блокування пунктів пропуску польськими перевізниками, яке триває уже четвертий тиждень, коштує українському бізнесу близько 300 євро. Проте значно більших збитків завдає неможливість прогнозувати терміни постачання товарів.
“Це прямі збитки для бізнесу. А також є непрямі збитки - коли ви не можете відповідно до підписаного контракту забезпечити поставку товарів вчасно. Або навпаки - завезти товар, який ви купили десь, вчасно на територію України. Це непрямі збитки, які ми побачимо з вами і в 2024, і в 2025 році кількістю скорочених контрактів з Україною і з українськими виробниками”, - зауважила вона.
Клименко прогнозує, що оскільки європейські виробники та європейські покупці не можуть чекати по 2-3 тижні в невідомих обставинах - контракти з українськими фірмами будуть розриватися або не перепідписуватися.
“І тому ми значно втратимо в економіці - тому що немає стабільних поставок в Україні, і їх неможливо порахувати. Це непрямі наслідки, які не можна обрахувати, але вони будуть значними”, - підсумувала експерт.
Як повідомляв Укрінформ, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава-Руська”, “Дорогуськ - Ягодин”. Серед основних вимог – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Протестувальники також вимагають посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів з номерами країн ЄС; створення окремої черги на всіх кордонах для порожніх фур, отримання доступу до української системи "Шлях".
23 листопада польські аграрії долучилися до протесту місцевих перевізників і, висуваючи свої вимоги, розпочали блокування руху вантажного транспорту на пункті пропуску «Медика – Шегині» поблизу Перемишля.