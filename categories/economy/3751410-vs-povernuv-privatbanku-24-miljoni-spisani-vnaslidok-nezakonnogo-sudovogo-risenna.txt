Верховний Суд задовольнив касаційну скаргу ПриватБанку у справі за позовом Ольги Постоловської, особи повʼязаної з ексвласниками банку, щодо оскарження залучення її коштів до процедури bail-in.

Як передає Укрінформ, про це йдеться в пресрелізі банку, що є в розпорядженні агентства.
"Також Суд задовольнив заяву банку про повернення йому списаних на виконання незаконних рішень судів першої та апеляційної інстанцій у даній справі коштів у розмірі понад 24 млн грн", - йдеться в повідомленні.
У банку нагадують, що Постоловська – дружина Володимира Постоловського, який до 2006 року очолював Покровський гірничо-збагачувальний комбінат Дніпропетровської області, підприємство з орбіти екс-власників ПриватБанку. Після цього був директором з розвитку. Наразі очолює наглядову раду комбінату. Під час націоналізації кошти Ольги та Володимира Постоловських, були списані в рамках bail-in, оскільки вони були пов’язаними із банком особами.
Верховний Суд дійшов висновку, що суди попередніх інстанцій помилково не визначили Ольгу Постоловську як повʼязану з банком особу. Отже Фонд гарантування вкладів фізичних осіб правомірно розпорядився її коштами під час виведення банку з ринку за участі держави, що було здійснено на виконання вимог закону. У своєму рішенні Суд наголосив, що договори грошових вкладів, які позивач вимагає розірвати, припинили свою дію разом із зобовʼязаннями за ними в момент укладання договору про придбання акцій.
Як повідомлялось, судові процеси у справі Ольги Постоловської тривали з 2017 року. Суди першої і апеляційної інстанції задовольнили позов про стягнення з ПриватБанку коштів, внаслідок чого в порядку виконавчого провадження з ПриватБанку у січні 2022 року було списано понад 24 млн грн на користь позивача. Розгляд справи у Верховному Суді за касаційною скаргою ПриватБанку тривав понад півтора роки, під час якого склад суду неодноразово змінювався.
У Верховному Суді знаходиться ще одна схожа справа щодо оскарження списання коштів з рахунків фізичних осіб в грудні 2016 року при застосуванні процедури bail-in під час націоналізації ПриватБанку. Це позов ексдружини одного із колишніх бенефіціарів ПриватБанку Олени Боголюбової, на користь якої 27 липня 2022 року відповідно до рішення Дніпровського апеляційного суду з державного Банку стягнуто кошти на загальну суму понад 669 млн грн. ПриватБанк сподівається, що рішення Верховного суду у справі Постоловської стане основою для доброчесної судової практики у всіх схожих справах.