Директор-розпорядниця МВФ Крісталіна Георгієва назвала жахливим новий виток збройного протистояння між Ізраїлем і ХАМАС на Близькому Сході та зазначила, що це створює нові загрози для й так незахищеної світової економіки.

Про це вона сказала в четвер під час презентації в Марракеші Глобальної програми заходів економічної політики – 2023, передає власний кореспондент Укрінформу.
«Яка наша реакція на це? Боляче дивитися, як гинуть невинні мирні жителі»,- зауважила Георгієва.
Вона підкреслила, що розплачується за це, передусім, цивільне населення.
«Що стосується економічного впливу, ми уважно стежимо за тим, як розвивається ситуація, як вона впливає, особливо на нафтові ринки», - зазначила глава Фонду.
У цьому контексті вона констатувала, що наразі спостерігаються коливання цін на нафту, а також інша реакція ринків. Однак, за її словами, поки що зарано робити прогнози.
Водночас, за її словами, вже зараз очевидно, що «це – нова хмара на не найбільш захищеному горизонті для світової економіки, нова хмара, яка затьмарює цей горизонт і яка, звісно, є непотрібною».
Як повідомляв Укрінформ, впродовж останніх днів ціни на нафту зазнавали коливань, і останні тенденції характеризуються їх незначним зниженням.