Голова комітету Європарламенту з питань регіонального розвитку Юнус Омарджі наголосив на важливості спрямування частини коштів майбутнього Українського фонду на розвиток місцевих громад.

Про це він заявив на брифінгу в Медіацентрі Україна – Укрінформ.
“Ми, представники Європейського парламенту, приїхали (в Україну - ред.) для того, щоб підкреслити залученість усіх органів влади на всіх рівнях. Саме однією з найбільших умов для застосування цього фонду було б спрямування певної частини на розвиток на місцевих громад, місцевого самоврядування з найбільшою участю самих громад”, – сказав європейський політик.
За словами Омарджі, це питання обговорювалося на зустрічах з українськими колегами - членами комітету Верховної Ради. Він висловив переконання, що 15% з Українського фонду мають бути залучені й освоєні місцевими спільнотами.
“Ми якраз маємо можливості, маємо знання для того, щоб втілити підтримку, щоб вона була спрямована на розвиток місцевих громад, особливо для зменшення різниці в їхньому розвитку під час цих подій”, – сказав євродепутат.
Як повідомляв Укрінформ, Європарламент підтримав пропозиції щодо створення Українського фонду в розмірі 50 мільярдів євро в першому читанні.