Національна комісія, що здійснює державне регулювання у сферах енергетики та комунальних послуг, встановила нові граничні ціни на ринку «на добу наперед», а також внутрішньодобовому та балансуючому ринку.

Відповідну постанову регулятор прийняв під час засідання 27 червня, повідомляє Укрінформ.
Згідно з рішенням регулятора, на ринку «на добу наперед» та внутрішньодобовому (ВДР) встановлюються такі прайс-кепи: з 00:00 до 07:00 – 3 000 грн/МВт-год; з 07:00 до 19:00 – 5 600 грн/МВт-год; з 19:00 до 23:00 – 7 200 грн/МВт-год. Мінімальна гранична ціна – 10,00 грн/МВт-год.
На балансуючому ринку максимальна гранична ціна складає 125% від ціни РДН, визначеної оператором ринку для кожного розрахункового періоду відповідної доби постачання; мінімальна гранична ціна – 0,01 грн/МВт-год.
«Рішення, яке ми сьогодні розглядаємо, повинно бути прийнято якнайшвидше, оскільки вже зараз кінець місяця і для забезпечення роботи ринку необхідно безпосередньо розуміння і передбачуваність рішень регулятора», - наголосив член НКРЕКП Руслан Кайдаш.
В НЕК «Укренерго» очікують, що лібералізація цін на оптовому ринку електроенергії через відміну або зміну прайс-кепів (цінове обмеження або гранична ціна) не призведе до «цінових шоків», адже в певні години доби ціна зростатиме, а в інші – буде нижчою, ніж є зараз.
Як повідомлялося, 31 травня 2023 року НКРЕКП ухвалила рішення про скасування цінових обмежень на ринку електроенергії з 30 червня 2023 року. Обмеження діяли відповідно до постанови №332 від 25 лютого 2022 року, яка встановлювала граничні ціни на рівні 2 000 грн/МВт-год для годин мінімального навантаження та 4 000 грн/МВт-год – максимального.