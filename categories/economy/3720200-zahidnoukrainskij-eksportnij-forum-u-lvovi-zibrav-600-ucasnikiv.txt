У Львові проходить Західноукраїнський експортний форум, який став майданчиком для презентації продукції та обговорення тенденцій українського експорту в країни ЄС. Подія зібрала 600 учасників з восьми областей України.

Про це повідомляє пресслужба Львівської ОВА, передає Укрінформ.
«Цей форум – чудова можливість предметно обговорити всі важливі питання, які стосуються експорту. Для України розвиток цієї сфери є критично важливим, адже це можливість продемонструвати свої виробничі навички на зовнішньому ринку і ще раз довести – українці вміють виробляти якісні, конкурентні та інноваційні товари. Зараз Україна активно експортує велику кількість сільськогосподарських продуктів, меблів, займаємося машинобудуванням тощо», - зазначив начальник Львівської ОВА Максим Козицький.
Західноукраїнський експортний форум - це перша масштабна подія для експортного середовища, яка стане майданчиком для презентації продукції та обговорення тенденцій українського експорту в країни ЄС. До форуму доєднались шість сотень учасників, зокрема експортери Львівщини та 7 інших областей на заході України, представники бізнес-спільноти, влади, уряду, а також провідні експерти в напрямі підтримки експортерів України.
У межах заходу для присутніх передбачено панельні дискусії з провідними українськими та закордонними фахівцями про нові угоди на вільну торгівлю, промисловий розвиток, логістичні питання та інші актуальні теми. Окрім цього, 40 представників бізнесу презентують свою продукцію в ЕКСПО-зоні, а експерти діляться інструментами підтримки експортерів на державному, регіональному рівнях та від донорських організацій.






Західноукраїнський експортний форум у Львові зібрав 600 учасників / Фото: Альона Ніколаєвич, Укрінформ





































Серед організаторів події – сектор з питань підтримки експорту департаменту економічної політики Львівської обласної військової адміністрації, програма розвитку ПРООН в Україні/UNDP, міжнародна організація з міграції в Україні/IOM Ukraine, Deutsche Gesellschaft für Internationale Zusammenarbeit (GIZ) Gmb.
Як повідомляв Укрінформ, 8 червня у Львові проходить Перший національний форум «Допомога бізнесу в умовах війни: Національний та регіональний аспекти». У заході беруть участь підприємці, представники Мінекономіки та міжнародних донорських організацій.