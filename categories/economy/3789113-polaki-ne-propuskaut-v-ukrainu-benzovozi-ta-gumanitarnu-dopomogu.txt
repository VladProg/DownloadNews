Польські прикордонники не пропустили в Україну вантажівки з гуманітарною допомогою від Червоного Хреста, а цистерни з нафтопродуктами, газом та іншими небезпечними речовинами стоять на переповнених паркінгах та узбіччях доріг.

Про це повідомляє кореспондент Укрінформу.
«Зараз на кордоні наших 24 тенти (каркасні фури – ред.) і вісім цистерн з пальним. Це більша частина всіх вантажівок підприємства. Пальне веземо транзитом з Литви. Вчора ми говорили із польською поліцією в Корчовій, вони розуміють небезпеку, бо там дуже перевантажений паркінг різною спецтехнікою із бензином, газом, різними небезпечними речовинами. Це може бути надзвичайна ситуація, якщо це вибухне. Польська поліція розуміє, але розводять руками і каже, що не має на це впливу ніякого», – зазначив представник перевізної компанії зі Львова Тарас Світлик.
За його словами, великі нафтотрейдери в Україні мають запаси, тому брак пального українці зараз не відчують.
"Проте, проїжджаючи по польській дорозі Т94, ми бачили велику кількість цистерн UPG, WOG, SOCAR. Їхні резерви теж можуть вичерпатися, адже ми не знаємо, скільки це ще триватиме", – додав Світлик.
Спілкуючись із заступником міністра розвитку громад, територій та інфраструктури України Сергієм Деркачам, польські прикордонники на пунктах пропуску «Корчова – Краківець» та «Гребенне – Рава Руська» запевнили, що в першу чергу пропускають вогненебезпечні вантажівки, фури з продуктами, які швидко псуються, та гуманітарну допомогу для України, але українські водії стверджують, що це не так.
Зокрема, дві вантажівки з Івано-Франківська, які везуть гуманітарну допомогу із Нідерландів, прикордонники ПП «Корчова – Краківець» відправили на «відстій» і записали в «живу» чергу. Вже четвертий день вони чекають, щоб відвезти у Кропивницький та Лубни медичне обладнання.
«Ми в лікарню веземо ліжка, інвалідні візки, медичне обладнання, матраци, ковдри, дезінфектори. Нам поліція сказала їхати поза чергою, а на самому пункті пропуску, сказали розвертатися, зареєструватися і шукати паркінг. А місць ніде немає. То ми знайшли біля Ярослава, аж за 40 кілометрів від кордону, і чекаємо»,– розповів водій вантажівки Василь Бойко.






Поляки не пропускають українські бензовози та вантажівки з гуманітаркою від Червоного Хреста / Фото: Анастасія Смольєнко, Укрінформ











































За словами Деркача, станом на 20 листопада на пунктах пропуску між Польщею та Україною на перетин кордону чекають понад три тисячі вантажівок. Зокрема, «Краківець – Корчова» – 1500, «Дорогуськ – Ягодин» – 1200 та понад 500 вантажівок на «Рава-Руська – Гребенне».
Як повідомляв Укрінформ, з 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною. Серед вимог до уряду Польщі – повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур та отримання доступу до української системи «Шлях».