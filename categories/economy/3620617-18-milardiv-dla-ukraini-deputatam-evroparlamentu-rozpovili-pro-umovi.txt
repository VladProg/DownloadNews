В Європарламенті відбулися слухання щодо пропозиції Єврокомісії надати Україні пакета надзвичайної макрофінансової допомоги «+» (МФД+) у 2023 році в розмірі €18 мільярдів.

Про виділення такого довгострокового кредиту на вигідних для України умовах депутатам Європарламенту під час пленарного засідання у Страсбурзі розповів єврокомісар з питань охорони довкілля, океанів та рибальства Віргініюс Сінкевічюс, повідомляє кореспондент Укрінформу.
«Перспективи фінансування України у 2023 році є особливо непевними. За приблизними оцінками, Україна потребуватиме від 3 до 4 мільярдів євро на місяць, у залежності від тривалості війни та заданої росіянами шкоди. Для того, щоб допомогти Україні компенсувати дефіцит фінансів у 2023 році, 9 листопада Єврокомісія представила пропозиції для нового інструмента – МФД+, який дозволить спрямувати в Україну до 18 мільярдів євро у формі дуже вигідних кредитів, які надаватимуться регулярними, своєчасними та надійними перерахуваннями», - сказав єврокомісар.
Він зауважив, що така безпрецедентна сума дозволить Україні забезпечити макрофінансову стабільність та відновити критичну інфраструктуру, що була зруйнована росією. Кредит має довгий термін погашення, та не вимагатиме виплат погашення за кредитом до 2033 року.
Як раніше повідомляла Єврокомісія, загальний термін погашення кредиту розрахований на 30 років, з можливістю його максимального продовження до 35 років.
За словами Єврокомісара, для мобілізації цих ресурсів для України Єврокомісія вирішила запозичити ці кошти на міжнародному ринку капіталів, використовуючи власну диверсифіковану фінансову стратегію, та внести додатки до регуляторних правил щодо виділення макрофінансової допомоги, що дозволить Єврокомісії використати всі наявні бюджетні інструменти для забезпечення максимально вигідних для України умов за цим кредитом. Для гарантування кредиту будуть використані резервні кошти багаторічного бюджету ЄС на 2021-2027 роки, залучення яких буде дозволено лише для України та на обмежений час.
«ЄС також покриватиме виплату вартості інтересу цього кредиту для України. Це буде здійснюватися за рахунок добровільних внесків від країн-членів. Обсяг таких виплат за МФД+ залежатиме від курсу, за яким Єврокомісія отримає ці кошти на ринку капіталів. Поточна ринкова ситуація дозволяє припускати, що розмір виплат буде меншим за 600 мільйонів євро на рік. Ці кошти треба буде сплачувати, лише починаючи з 2024 року, тож жодних виплат інтересу не передбачено у 2023 році», - повідомив Сінкевічюс.
За його словами, розподіл таких витрат між країнами ЄС буде здійснений відповідно до механізму, що передбачений у законодавстві ЄС.
Єврокомісар окремо наголосив, що надання Україні МФД+ у 2023 році буде обумовленим виконанням Україною певних умов стосовно продовження реформ та демократичних перетворень, що будуть відображені в Меморандумі про порозуміння, який Єврокомісія має намір укласти з Україною, щойно процедура правового оформлення МФД+ за процедурами ЄС буде завершена.
«Очевидно, що впровадження структурних реформ в країні, яка перебуває в стані війни, не є легким завданням. Але це лише підкреслює необхідність забезпечити ефективність та прозорість таких витрат. Обумовленість буде пов’язана, перш за все, із подальшим зміцненням верховенства права, з боротьбою проти шахрайства та з імплементацією заходів з боротьби проти корупції. Це важливо для майбутнього країни, для її відбудови, а також для підтримки України на її шляху до членства в ЄС. Це є також важливим для захисту фінансових інтересів Євросоюзу», - наголосив Сінкевічюс .
Він зауважив, що Єврокомісія має намір швидко завершити процедури погодження МФД+ для України, та здійснити перші виплати вже у січні наступного року. Єврокомісія продовжує координувати зусилля із міжнародними партнерами, G7 та міжнародними фінансовими інституціями, які також підтримують Україну на двосторонній та багатосторонній основі. Головною метою таких контактів є продовження спільних зусиль із допомоги для України, виходячи з її потреб, також протягом наступного року.
Як повідомлялося, завтра, як очікується, Європейський Парламент за терміновою процедурою проведе голосування щодо виділення Україні МФД+ в обсязі 18 мільярдів євро.
З початку російського вторгнення в Україну ЄС та «Команда Європи» надали Україні фінансову підтримку в обсязі майже 20 мільярдів євро, не враховуючи кошти на закупівлю озброєння та військового обладнання в сумі 3,1 мільярда євро, що були виділені Євросоюзом з міждержавного Європейського Фонду Миру.
Вчора ЄС оголосив про перерахування Україні 2,5 мільярда євро макрофінансової допомоги, ще 500 мільйонів євро, як очікується, Україна зможе отримати у грудні поточного року.
Таким чином, до кінця року Україна отримає 6 з 9 мільярдів євро макрофінансового пакету, що був оголошений Єврокомісією влітку: 1 мільярд євро – у серпні, ще 4,5 мільярда, - у жовтні-листопаді, і ще 0,5 мільярда євро заплановані до виплати на грудень. Решта з цього пакету в 3 мільярда євро увійдуть до макрофінансової допомоги, яку Україна отримає від ЄС у 2023 році вже на нових умовах. євро.