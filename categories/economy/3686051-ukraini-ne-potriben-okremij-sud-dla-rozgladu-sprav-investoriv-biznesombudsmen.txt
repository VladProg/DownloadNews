Бізнес-омбудсмен Роман Ващук вважає, що справи інвесторів не повинні розглядатися в окремому суді.

Таку думку він висловив в інтерв’ю Укрінформу.
“На даному етапі історія додаткового створення установ в Україні як спосіб якось оминути конфронтацію з реальною ситуацією в існуючих інституціях не показала себе успішно. Тому нам треба очікувати реальні зміни в судовій системі від початку роботи ВККС. Не може бути щасливим іноземний бізнес в Україні, коли український бізнес нещасливий. Від самих себе не втечете”, - сказав Ващук на запитання, як він ставиться до ідеї, щоб справи інвесторів розглядалися у Вищому суді з питань інтелектуальної власності, який планують створити.
На думку бізнес-омбудсмена, Україна має реформований Верховний Суд, який вже довів, що може по-новому вирішувати справи, а також уже почала роботу нова Вища рада правосуддя, і скоро запрацює оновлена Вища кваліфікаційна комісія суддів. А тому варто чекати змін у судовій системі у наступні роки, коли ці установи оновлять суди першої та апеляційної інстанцій.
“Я вважаю несправедливим, коли іноземний інвестор матиме суперсуд, а український бізнес муситиме мордуватися. Як речник українського бізнесу, я можу сказати, що 85% скарг до нас надходить саме від вітчизняних компаній, і тільки 15% — це звернення від компаній з іноземними інвестиціями”, - зазначив Ващук.
Як повідомлялося, у лютомц голова Верховного Суду Всеволод Князєв під час зустрічі з послом США в Україні Бріджит Брінк заявив, що існує пропозиція розглядати справи про захист інвестицій у Вищому суді з питань інтелектуальної власності, який планують створити.
Вищий суд з питань інтелектуальної власності формально був створений 29 вересня 2017 року відповідно до судової реформи 2016 року. Конкретні терміни початку його роботи не визначені.
У січні 2022 року у Верховній Раді було зареєстровано проєкт закону №6487 "Про Вищий суд з питань інтелектуальної власності". Документ пропонує визначити засади організації та діяльності Вищого суду з питань інтелектуальної власності й вимоги до суддів цього суду.