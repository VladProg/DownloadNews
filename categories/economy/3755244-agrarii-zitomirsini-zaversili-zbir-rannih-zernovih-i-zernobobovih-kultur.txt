Аграрії Житомирської області успішно завершили збір ранніх зернових і зернобобових культур, намолотивши 869,2 тис. тонн зерна.

Про це повідомляється на сайті Житомирської ОВА, передає Укрінформ.
“Згідно з оперативними даними усіма категоріями господарств ранні зернові та зернобобові культури обмолочено на площі 202,4 тис. га, що становить 100% до прогнозованих площ, намолочено 869,2 тис. тонн зерна (+9,1 тис. тонн до минулого року) при середній урожайності 42,9 ц/га (+5,4 ц/га до минулого року)”, - йдеться в повідомленні.
Зазначається, що результати збору озимої і ярої пшениці були вражаючими. Обмолочено на площі 133,2 тис. га, намолочено 641,0 тис. тонн (+9,7 тис. тонн до минулого року) зерна. Середня урожайність пшениці сягнула 48,1 ц/га (+7,7 ц/га).
Валовий збір озимого і ярого ячменю становить 113,1 тис. тонн, зібрано з площі 28,1 тис. га, з середньою урожайністю 40,2 ц/га.
Жита зібрано на площі 11,1 тис. га, намолочено 35,2 тис. тонн зерна з середньою урожайністю 31,7 ц/га, що майже на рівні показника минулого року.
Успішні результати також були в області з вирощування вівса. Збір з площі 27,0 тис. га становить 72,3 тис. тонн зерна, з урожайністю 26,8 ц/га, що дорівнює показникам попереднього року.
Зафіксовано позитивну динаміку у вирощуванні гороху та технічних культур. Горох був обмолочений на площі 3,0 тис. га, намолочено 7,6 тис. тонн зерна, що на 4,1 тис. тонн більше, ніж торік.
Озимого і ярого ріпаку зібрано на площі 39,9 тис. га, намолочено 117,7 тис. тонн насіння, при середній урожайності 29,5 ц/га.
В ОВА наголосили, що попри війну, аграрії Житомирщини демонструють стабільність і розвиток.
Як повідомляв Укрінформ, виростивши в умовах війни непоганий урожай, селяни сподіваються, що його вдасться продати й на експорт.