Україна прагне збільшити ліміти для експорту електроенергії до Європи до 2 700 МВт.

Про це під час пресконференції заявив Прем'єр-міністр Денис Шмигаль, повідомляє кореспондент Укрінформу.
"Ми хочемо розширити можливості нашого експорту максимально – до 2 700 МВт. Зараз 300 МВт, але ми хочемо і можемо мати 2700", - сказав Шмигаль.
За словами очільника уряду, зараз Україна експортує електроенергію у межах квоти 300 МВт до Румунії, Словаччини. Крім того, відбувається експорт до Польщі в межах 260 МВт по спеціальній лінії електропередачі. Україна також експортує понад 150 МВт до Молдови та може розширити цей експорт до 600 МВт.
Шмигаль зазначив, що Європа очікує енергетичної підтримки від України й має запит на постачання від 1 тис. до 4 тис. МВт електроенергії. Водночас забезпечити такі об'єми експорту Україна зможе за умови роботи Запорізької АЕС.
"Якщо ЗАЕС немає в енергомережі України, звичайно, ми себе забезпечимо. Чи будемо мати надлишок для експорту в Європу – це питання насправді на сьогоднішній день неоднозначне", - зауважив Шмигаль.
Він нагадав, що зараз ЗАЕС перебуває в режимі "холодний зупин". При цьому український колектив станції повністю виконує свою роботу в межах технічних регламентів.
Як повідомлялося, НЕК "Укренерго" наступного тижня порушуватиме перед ENTSO-E питання про збільшення лімітів експорту електроенергії до Європи.
Укренерго з 30 червня по 11 вересня отримало понад 3,7 млрд грн на аукціонах із доступу до міждержавних електромереж.
ENTSO-E 4 вересня збільшило до 300 МВт доступну пропускну спроможність для експорту електроенергії з України в ЄС. Такі можливості для українських експортерів будуть діяти в години найбільшого споживання електроенергії.