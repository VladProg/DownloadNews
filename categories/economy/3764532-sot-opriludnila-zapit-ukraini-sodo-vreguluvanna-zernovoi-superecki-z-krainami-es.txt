Світова організація торгівлі опублікувала в четвер запит України на проведення процедури врегулювання суперечки після того, як Польща, Угорщина і Словацька Республіка заборонили імпорт низки українських сільськогосподарських товарів.

Як передає Укрінформ з посиланням на Bloomberg, запит України на проведення консультацій є першим офіційним кроком у тривалому процесі врегулювання суперечки в СОТ і може перерости в першу справу в цій організації, коли Україна виступатиме позивачем проти членів ЄС.
Відтак Україна стверджує, що заборони порушують різні положення угоди СОТ про сільське господарство та генеральної угоди про тарифи та торгівлю.
Упродовж останніх тижнів між Україною та Польщею точилися суперечки щодо заборони на імпорт сільськогосподарської продукції.
Три країни мають 60 днів, щоб розпочати консультації з Україною. Якщо це не допоможе розв’язати проблему, Київ може вимагати створення групи експертів СОТ для її розгляду.
Зазначається, що на розгляд справи через перевантаження системи врегулювання спорів СОТ може піти кілька років. Навіть якщо Україна виграє суперечку, інші три країни можуть накласти вето на відповідне рішення, оскарживши його в апеляційному органі СОТ.
Нагадаємо: у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія оголосила 15 вересня, що ЄС не продовжуватиме тимчасові обмеження щодо українського зерна. Після цього Польща, Угорщина та Словаччина заявили про рішення одноосібно блокувати імпорт української агропродукції та припинили участь у Координаційній платформі, яка була створена під егідою ЄК для розв'язання цього питання.
Перший віцепрем’єр-міністр України – міністр економіки Юлія Свириденко заявила 18 вересня, що відповідно до домовленості про правила та процедури вирішення спорів угоди про заснування Світової організації торгівлі, Україна подала вимоги про проведення консультацій зі Словаччиною, Польщею та Угорщиною в межах СОТ.
Прем‘єр-міністр України Денис Шмигаль заявив, що Україна обмежить імпорт із Польщі й Угорщини, якщо ці країни не скасують ембарго на зерно.
Своєю чергою глава польського уряду Матеуш Моравецький в середу застеріг, що Польща накладе ембарго на чергові агропродукти з України, якщо українська влада підніматиме градус напруги у суперечці навколо збіжжя, зокрема заборонить ввезення польських овочів в Україну.