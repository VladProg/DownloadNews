Прем’єр-міністр Денис Шмигаль під час зустрічі у Нью-Йорку на полях Генасамблеї ООН обговорив з прем’єр-міністром Республіки Ірак Мустафою Аль-Кадімі повномасштабне вторгнення рф в Україну, а також можливу участь іракського бізнесу в повоєнному відновленні України.

Про це глава уряду повідомив у Телеграмі, передає Укрінформ.
«Важлива зустріч із Прем’єр-міністром Республіки Ірак Мустафою Аль-Кадімі на полях Генасамблеї ООН у Нью-Йорку. Україна цінує дипломатичні зусилля Іраку в межах контактної групи Ліги арабських держав, спрямовані на припинення розв’язаної росією війни. Підкреслив, що необхідно продовжувати тиск на рф на усіх міжнародних майданчиках», - написав Шмигаль.

За його словами, сторони торкнулися питань глобальних викликів, зокрема продовольчої безпеки. У цьому контексті Шмигаль закликав Ірак підтримати продовження «зернової ініціативи» щодо експорту українського зерна через чорноморські порти.
Глави урядів також окреслили розвиток економічної співпраці. «Одним зі спільних інтересів наших країн може стати участь іракського бізнесу в післявоєнному відновленні України», - додав прем’єр.
Як повідомлялося, 20-26 вересня у Нью-Йорку триває тиждень високого рівня в рамках 77-ї сесії Генасамблеї ООН, де виступають лідери держав, глави урядів, керівники зовнішньополітичних відомств країн-членів.