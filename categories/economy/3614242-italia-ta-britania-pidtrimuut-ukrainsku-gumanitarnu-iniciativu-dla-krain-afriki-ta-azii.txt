Італія та Велика Британія підтримують українську ініціативу з надання гуманітарної допомоги у вигляді постачання зерна до країн Африки й Азії.

Про це розповів міністр аграрної політики та продовольства України Микола Сольський за підсумками онлайн-зустрічей з міністром сільського господарства та продовольчого суверенітету Італійської Республіки Франческо Лолобріджида та державним міністром у міністерстві навколишнього середовища, продовольства та сільських справ Великої Британії Марком Стівеном Спенсером, передає Укрінформ із посиланням на пресслужбу Мінагрополітики.

Зазначається, що під час зустрічей урядовці обговорили проблему світової продовольчої безпеки та роль українського зерна у стабілізації світового продовольчого ринку.



Для запобігання проблемі голоду в найбідніших країнах Президент України Володимир Зеленський ініціював розгорнуту кампанію з надання гуманітарної допомоги у вигляді постачання зерна до країн Африки й Азії. Її втілення залежить не лише від готовності України, а й від роботи "зернового коридору" та підтримки міжнародних партнерів.
«Ця ініціатива реалізується разом з World Food Programme і охоплює такі країни: Ефіопія, Сомалі, Нігерія, Ємен, Конго, Судан, Кенія», - сказав Сольський.
Він додав, що станом на сьогодні рішення про участь у програмі ухвалили США, Польща, Японія, а також низка інших країн.
У свою чергу, італійський міністр підкреслив, що нестача продовольства в Африці може викликати нову еміграційну хвилю в Європу, з якою вона може не впоратися, і запевнив у безумовній підтримці Італією української гуманітарної ініціативи.
Британський міністр також заявив про важливість гуманітарної програми і висловив повну підтримку Україні.
Мінагрополітики з посиланням на дані ООН повідомляє, що станом на сьогодні 345 млн людей у 82 країнах стикаються з гострою продовольчою проблемою. Близько 50 млн у 45 країнах перебувають на межі голодної смерті.
Як повідомляв Укрінформ, Президент Володимир Зеленський 3 листопада 2022 року утворив робочу групу з підготовки пропозицій щодо надання допомоги державам, які потерпають від гострої продовольчої кризи, на чолі з керівником свого офісу Андрієм Єрмаком.


Фото: Мінагро