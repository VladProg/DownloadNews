Генеральний директор Міжнародного агентства з атомної енергії Рафаель Маріно Гроссі наступного тижня відвідає Запорізьку атомну електростанцію.

Про це повідомляється на сайті МАГАТЕ, передає Укрінформ.
Як зазначається, Гроссі має намір особисто оцінити ситуацію з ядерною безпекою на ЗАЕС, а також підкреслити нагальну потребу захистити станцію під час військового протистояння.
Це буде вже друга його поїздка на захоплену росіянами електростанцію.
«Я вирішив знову поїхати на Запорізьку атомну електростанцію, щоб на власні очі побачити, як розвивається ситуація з вересня та поспілкуватися з тими, хто експлуатує об’єкт у цих безпрецедентних та дуже складних умовах. Я, як і раніше, сповнений рішучості продовжувати робити все, що в моїх силах, щоб допомогти зменшити ризик ядерної аварії під час трагічної війни в Україні», – заявив Гроссі.
Він наголосив, що попри постійне перебування експертів МАГАТЕ на електростанції впродовж семи місяців, ситуація на ЗАЕС нестабільна.
«Загрози ядерній безпеці надто очевидні, як і необхідність діяти негайно, щоб запобігти аварії з потенційними радіологічними наслідками для здоров’я людей та навколишнього середовища в Україні й за її межами. Тому я продовжую працювати над пропозицією щодо захисту станції», – наголосив Гроссі.
Генеральний директор МАГАТЕ додав, що його поїздка в Україну також має на меті забезпечити підтримку регулярної ротації місії Агентства на ЗАЕС з огляду на дуже складні обставини, з якими стикнулися під час попередньої ротації в лютому, яка була відкладена майже на місяць.
Гроссі супроводжуватиме нова, вже сьома група експертів МАГАТЕ, яка працюватиме на ЗАЕС.
Як повідомлялося, 2 березня 2023 року на ЗАЕС відбулася ротація інспекторів МАГАТЕ. Її мали провести на початку лютого, проте загарбники її блокували.
Війська рф захопили ЗАЕС у ніч проти 4 березня 2022 року. Загарбники розмістили на майданчику станції військову техніку та боєприпаси. Вони постійно обстрілюють прилеглу територію і саму станцію, руйнуючи лінії електропередачі і спричиняючи відключення зовнішнього живлення. На майданчику ЗАЕС перебувають близько 500 російських загарбників.
1 вересня місія МАГАТЕ прибула на Запорізьку атомну електростанцію.
Фото: D. Calma/IAEA