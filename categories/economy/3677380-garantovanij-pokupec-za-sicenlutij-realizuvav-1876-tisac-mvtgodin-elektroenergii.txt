ДП «Гарантований покупець» за січень-лютий 2023 року реалізувало 187 575 МВт-годин чистої електроенергі.

Як передає Укрінформ, про це повідомляє пресслужба ДП «Гарантований покупець».
«За січень та лютий 2023 року держпідприємство провело 22 аукціони. Реалізовано 187 575 МВт-год чистої електроенергії», – йдеться в повідомленні.
Зазначається, що за два місяці держпідприємство провело дев’ять аукціонів з гарантованим постачанням – це «тематичні» аукціони, на яких пропонується електрична енергія, вироблена з певного джерела, як то сонце, вітер, гідроенергія або біомаса/біогаз. Одна з особливостей цього аукціону – продаж по одному лоту або невеликими пакетами лотів для задоволення потреб будь-яких постачальників або споживачів, навіть маленьких. На таких тематичних аукціонах було реалізовано 35 245 МВт-год.
Крім того, за січень та лютий вдалося виручити 664,9 млн грн (без ПДВ), укласти 191 двосторонню угоду та зафіксувати 118 переможців аукціонів – екологічно відповідальних компаній.
Як повідомлялося, незважаючи на військові дії з боку російської федерації лише за неповних два місяці 2023 року ДП «Гарантований покупець» уклав близько десяти нових договорів на купівлю-продаж за «зеленим» тарифом та кілька додаткових угод на збільшення потужності з виробниками СЕС, виробниками з біомаси та малими гідроелектростанціями.