НЕК "Укренерго" зараз не прогнозує дефіциту в енергосистемі у п'ятницю, однак просить українців ощадливо споживати електроенергію.

Як передає Укрінформ, про це повідомляє пресслужба компанії у Фейсбуці.
"Електроенергії, виробленої українськими електростанціями, поки що достатньо для забезпечення потреб побутових та юридичних споживачів. Диспетчерський центр «Укренерго» поки що не прогнозує протягом доби дефіциту в енергосистемі. Але ситуацію ускладнює те, що через щільну хмарність сонячні електростанції не можуть працювати на максимумі своїх можливостей", - йдеться у повідомленні.
Укренерго просить українців ощадливо споживати електроенергію.
Експорт електроенергії 1 грудня відсутній. Імпорт незначний і здійснюється переважно в денні години зі Словаччини, Румунії, Молдови загальним обсягом 177 МВт-год.
Як повідомлялося, вранці 29 листопада НЕК "Укренерго" зафіксувало стрімке збільшення споживання електроенергії. Із 13:00 в енергосистемі спостерігався дефіцит: виробництво електроенергії не забезпечувало повністю потреб споживачів. Укренерго залучало аварійну допомогу з Польщі та Румунії, щоб уникнути відключень.