Україна платить величезну ціну за стримування імперських амбіцій росії і тому може розраховувати на новий «План Маршалла», який відбудує і трансформує українську економіку, в тому числі за рахунок конфіскованих російських активів.

Про це сказав Прем’єр-міністр Денис Шмигаль під час виступу на Форумі партнерства США та України, організованому Американською торговельною палатою спільно з Адміністрацією США, передає Укрінформ із посиланням на Урядовий портал.
«Ми сповнені рішучості не лише вийти з цієї війни переможцями, але й бути повністю інтегрованими у глобальні ланцюжки доданої вартості та створити можливості для українських та іноземних компаній процвітати від ведення бізнесу в Україні та з Україною. Ми будемо відбудовувати краще. За принципом build back better. Приватні іноземні інвестиції, особливо зі Сполучених Штатів, закладуть основу для такої трансформації», — сказав Шмигаль.
Прем’єр-міністр відзначив перспективність інвестицій у такі галузі, як енергетика, оборонно-промисловий комплекс, аграрний сектор, ІТ, видобуток критичної сировини, будівництво нової інфраструктури та нового житла.
«Україна пропонує чотири основні джерела фінансування Плану відновлення: конфісковані російські кошти в Україні та світі, кошти міжнародних партнерів, в тому числі міжнародних фінансових організацій, безпосередньо кошти з державного бюджету України, а також кошти донорів та приватного сектору. Дуже важливо, аби саме конфісковані російські суверенні кошти стали основним ресурсом для відбудови», — підкреслив Шмигаль.
Глава уряду нагадав про пропозиції України створити спеціальний Компенсаційний механізм та ухвалити відповідне національне законодавство, яке дозволить конфіскувати заморожені приватні та суверенні російські активи.
Він висловив сподівання на лідерство США у цьому питанні.
Як повідомляв Укрінформ, Прем’єр-міністр України перебуває з візитом у США. Там він, серед іншого, підписав угоду з Агентством США з міжнародного розвитку (USAID) та Американською корпорацією з фінансування міжнародного розвитку (DFC) для сприяння залучення приватного сектору та збільшення інвестицій.