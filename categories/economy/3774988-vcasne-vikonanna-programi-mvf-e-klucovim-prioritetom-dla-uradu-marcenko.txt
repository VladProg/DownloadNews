Вчасна реалізація структурних маяків за програмою МВФ «Механізм розширеного фінансування» (EFF – ред.) є пріоритетом для уряду України й важливим завданням для ВР.

Таке переконання висловив в інтерв’ю Укрінформу міністр фінансів України Сергій Марченко.
«Так, це пріоритет, причому ключовий. Я сподіваюся, що на ближчих сесіях парламенту будуть проголосовані необхідні закони, які дозволять нам підійти до перегляду програми з виконаними структурними маяками», - зауважив глава Мінфіну.
Він також запевнив, що в частині своїх зобов’язань Міністерство фінансів, а також Нацбанк України максимально «закривають» свої показники.
«Тобто, є певні питання щодо ухвалення відповідного законодавства, але я думаю, що все буде реалізовано, враховуючи потребу, а також те, наскільки важливим є це питання», - зауважив міністр.
Він також висловив сумнів, що МВФ може поблажливо поставитися до України, якщо вона не виконає всі намічені структурні маяки: «Я не впевнений, що нам можуть піти назустріч – попри те, що у нас війна». У цьому зв’язку міністр також зазначив, що зараз війна в Україні все більше стає «одним із питань» у міжнародному порядку денному.
Як повідомляв Укрінформ, наступний перегляд за програмою EFF для України запланований на кінець листопада – початок грудня нинішнього року. У разі позивного рішення МВФ щодо виконання Україною умов програми, країна може отримати транш у розмірі близько $0,9 мільярда.