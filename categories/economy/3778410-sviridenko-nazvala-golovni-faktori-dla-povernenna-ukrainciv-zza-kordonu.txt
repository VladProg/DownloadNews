Для повернення українців з-за кордону є ключові фактори - безпековий фактор, можливість бути працевлаштованим після повернення, доступ до навчання, у разі бажання перекваліфікації та можливість мати власне житло.

Про це під час форуму з розвитку людського капіталу України сказала перший віцепрем’єр-міністр - міністр економіки України Юлія Свириденко, повідомляє кореспондент Укрінформу.
"Є основні чотири фактори - безпека, можливість бути працевлаштованим або започаткувати власний бізнес, навчання та забезпечення житлом. Звичайно безпековий фактор - це фактор номер один. Що стосується роботи нашого міністерства, то безпековий момент торкається нас в частині гуманітарного розмінування", - сказала Свириденко.
Вона нагадала, що Україна є потенційно найбільш замінованою країною у світі, і головною передумовою відбудови є розмінування. Розмінування - це не тільки передумова відновлення житла, але і велика загроза збільшення нещасних випадків. За попередніми оцінками, прогноз нещасних випадків до кінця 2030 року складає близько 9 тис. людей.
"Ми зробили внутрішню стратегію яким чином рухатись, щоб швидше розмінувати територію і забезпечити безпеку для українців та передумови для їх повернення. Перше - це державні інституції, об'єкти життєзабезпечення, друге - обхід домогосподарств і опрацювання дзвінків на гарячій лінії, третє - сільгоспземлі, четверте - ліси, п'яте - водойми. Є певна стратегія, якою ми рухаємось. Наразі маємо понад 12 тис. домогосподарств, які були очищені від вибухонебезпечних предметів. Наша мета - за 10 років повернути у використання 80% потенційно забруднених територій", - сказала Свириденко.
Вона підкреслила, що без розмінування люди не зможуть безпечно повертатись у прифронтові території, і тому, якщо ми хочемо, щоб українці повернулись, необхідно прискорити цей процес.
"Ще один компонент повернення українців додому - це бути працевлаштованим. Рік тому запустили проєкт "Власна справа", наразі вже понад 8,2 тис. осіб отримали гранти за цією програмою. Ми бачимо, що за час дії цієї програми створено вже 19 тис. робочих місць", - зауважила Свириденко.
За її словами, ця програма буде діяти і в наступному році, і це гарна можливість створити власну справу. Окрім цього, ще одна проблема з якою зіткнулась держава, стосується українців за кордоном так і в середині країни - це структурне безробіття, коли підприємства не можуть знайти фахівців необхідної кваліфікації, а фахівці, які є на ринку, не відповідають запитам.
"Єдиний шлях - це навчання та перенавчення. З нашого боку, у нас є Державний центр зайнятості, у нас є система професійних технічних училищ в системі Центру зайнятості. Ми пропонуємо для учасників бойових дій, для осіб з інвалідністю навчання у ПТО безкоштовно за 95 робітничими професіями", - зазначила Свириденко.
І останнім, але не менш важливим фактором повернення українців з-за кордону - це можливість мати житло. Для того аби українці мали змогу придбати житло в кредит, було запущено програму пільгової іпотеки під назвою єОселя.
"Вже видано понад 4 тис. іпотек, і я сподіваюсь, що до кінця року це буде близько 10 тис. сімей", - зауважила перший віцепрем'єр.
Як повідомлялось, за даними Міністерства економіки України, близько 6,2 мільйона українців нині перебувають за кордоном. Вони виїхали через повномасштабне вторгнення російської федерації.