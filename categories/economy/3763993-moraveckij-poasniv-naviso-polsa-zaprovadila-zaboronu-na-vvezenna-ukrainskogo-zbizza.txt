Польща в односторонньому порядку запровадила заборону на ввезення українського збіжжя, щоб на її ринку не панували українські чи російські олігархи.

Про це в ефірі Polsat News заявив прем’єр-міністр Польщі Матеуш Моравецький, передає кореспондент Укрінформу.
Як зазначив Моравецький, учорашні слова Президента України Володимира Зеленського під час виступу на Генасамблеї ООН про те, що деякі друзі у Європі “роблять із зерна трилер”, допомагаючи цим “підготувати сцену для московського актора є “несправедливими”. За його словами, до МЗС Польщі у середу був викликаний посол України, аби йому пояснити, що Польща "завжди захищатиме свої інтереси в аграрній сфері”.
Моравецький зазначив, що він ще кілька місяців тому попереджав Єврокомісію й Україну, що у випадку відмови продовжити ембарго на європейському рівні Польща його запровадить в односторонньому порядку.
“Ми застерігаємо Київ, щоб він не грав на нотах, які відразу підхоплюють так звані російські тролі, підхоплюють усі провокатори, які радіють тому, що зерно розбрату було посіяно між нашими країнами”,- зазначив Моравецький.
Він наголосив, що Польща в односторонньому порядку запровадила заборону на ввезення українського збіжжя, оскільки не може бути так, що “українські чи російські олігархи панують на польському аграрному ринку”.
“Транзит – так, експорт – так, розхитування і дестабілізації польського ринку – ні”, - наголосив польський прем’єр.
Як відомо, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія оголосила 15 вересня, що ЄС не продовжуватиме тимчасові обмеження щодо українського зерна. Після цього Польща, Угорщина та Словаччина заявили про рішення одноосібно блокувати імпорт української агропродукції та припинили участь у Координаційній платформі, яка була створена під егідою ЄК для розв'язання цього питання.
Перший віцепрем’єр-міністр України – міністр економіки Юлія Свириденко заявила 18 вересня, що відповідно до домовленості про правила та процедури вирішення спорів угоди про заснування Світової організації торгівлі, Україна подала вимоги про проведення консультацій зі Словаччиною, Польщею та Угорщиною в межах СОТ.
Прем‘єр-міністр України Денис Шмигаль заявив, що Україна обмежить імпорт із Польщі й Угорщини, якщо ці країни не скасують ембарго на зерно.
Своєю чергою глава польського уряду Матеуш Моравецький в середу застеріг, що Польща накладе ембарго на чергові агропродукти з України, якщо українська влада підійматиме градус напруги у суперечці навколо збіжжя, зокрема заборонить ввезення польських овочів в Україну.