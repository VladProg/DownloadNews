Чим швидше російська атомна галузь опиниться під санкціями, тим безпечніше буде для світу.

Про це у своєму зверненні заявив Президент Володимир Зеленський, передає кореспондент Укрінформу.
Президент уточнив, що він у четвер говорив з Президенткою Єврокомісії Урсулою фон дер Ляєн, зокрема і про енергетичну підтримку України. Глава української держави поінформував про наслідки удару росії і висловив вдячність Президентці Єврокомісії за відповідну допомогу, що надається.

«До речі, унаслідок цього удару Запорізька атомна станція була знов відʼєднана від енергомережі. Це критична ситуація. І росія свідомо йде на створення таких критичних ситуацій на наших атомних обʼєктах. Це просто вже за визначенням означає, що росія не може бути сумлінним учасником будь-яких відносин в атомній сфері. А отже, що швидше російська атомна галузь опиниться під санкціями, то безпечніше буде світу», - зазначив він.
На переконання Президента, не можна залишити державі-терористу – рф - жодної можливості використовувати будь-які атомні обʼєкти будь-де у світі для її терору.
Окремо Зеленський заявив, що обговорив з фон дер Ляєн і питання тиску на росію за терор, а саме - санкційний тиск і те, як розширити санкції.
За його словами, Президентка Єврокомісії позитивно оцінила і прогрес нашої держави на антикорупційному напрямку - зокрема, затвердження Антикорупційної стратегії і призначення нового директора Національного антикорупційного бюро України.
На думку глави Української держави, це - важливо у контексті нашого подальшого руху у євроінтеграції до початку переговорів щодо членства України у Євросоюзі.
Окремо Президент подякував і усім у світі, хто усвідомлює, наскільки важливо дати повний захист українському небу, усім, хто готовий допомагати Україні у гарантуванні нормального життя людей.
Як повідомлялося, вранці 9 березня Запорізька атомна електростанція була повністю знеструмлена через російські обстріли. Зараз енергоживлення ЗАЕС відновлено, вона переходить з дизель-генераторів на отримання електроенергії з Об’єднаної енергосистеми України.
Фото: ОП