Враховуючи 30% дефіцит потужності в енергосистемі та потреби критичної інфраструктури, залишається 50-60% генерації на покриття потреб населення. Цього достатньо для рівномірного розподілу відключень.

Про це заявив Прем'єр-міністр Денис Шмигаль на засіданні уряду, повідомляє кореспондент Укрінформу.
Він зазначив, що попри постійні обстріли нашої енергосистеми, вона залишається цілісною. Нині заживлені всі регіони України, окрім Херсонської області, а виробництво електроенергії в країні покриває 70% від потреб у споживанні.
"Так, ситуація складна, є дефіцит. Але при дефіциті в системі у 30%, витратах мережі та першочерговому заживленні критичної інфраструктури, для населення в кожній області залишається 50-60% на покриття потреб. Цього достатньо, щоб рівномірно розподілити навантаження вимушених відключень між усіма споживачами", - сказав Шмигаль.
Шмигаль зауважив, щр обленерго мають можливість визначати, за якими графіками чергувати постачання електроенергії споживачам. Він пояснив, що «Укренерго» доводить до обленерго обсяги споживання, які можна поставити в той чи інший регіон від електростанцій. Далі вже обленерго визначають, кого вони вимкнуть, щоб дотримуватися встановлених лімітів.
"Зараз перед обленерго стоїть два завдання: не перевищувати надані НЕК «Укренерго» ліміти, адже саме через це доводиться застосовувати екстрені відключення. І по-друге, мінімізувати нерівномірне відключення споживачів", - наголосив Шмигаль.
Він додав, що не допустимо, щоб в одних будинках світла не було по 20-30, а інколи 40 годин, тоді як інші залишаються зі світлом цілодобово.
Шмигаль також попросив місцеву владу долучитись до комунікації та пояснити українцям, чому деякі будинки не відключають, з яких причин, з якими об’єктами критичної інфраструктури вони пов’язані.
Як повідомлялося, ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі.
Масовані атаки на українську енергосистему тривають із 10 жовтня.