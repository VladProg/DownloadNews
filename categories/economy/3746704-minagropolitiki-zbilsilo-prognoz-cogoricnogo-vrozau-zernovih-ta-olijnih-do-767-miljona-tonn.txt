Міністерство аграрної політики та продовольства України оновило прогноз валового виробництва зернових та олійних культур та очікує, що українські аграрії у 2023 році зберуть до 76,7 млн т врожаю.

Як передає Укрінформ, про це повідомляє пресслужба міністерства.
Зазначається, що цього року українські аграрії можуть зібрати близько 56,4 млн т зернових, а також 20,3 млн т олійних.
На початку весни 2023 року загальний валовий збір на поточний рік прогнозувався на рівні 63,5 млн т, що було на 13% менше по відношенню до показника 2022 року. У червні, після початку жнив, прогноз був підвищений до 68 млн т, що було на 7% менше показника 2022 року. Зараз, завдяки сприятливим погодним умовам, міністерство змінює прогноз в позитивну сторону.
Хоча загальна площа посівних ярих і озимих зернових цьогоріч була меншою на 980 тис. га, ніж торік, і становила 10 895 тис. га, погодні умови сприяли майже рекордній врожайності зернових культур (до 51,8 ц/га) що дозволяє значно збільшити обсяги виробництва врожаю.
За попередніми оцінками Мінагрополітики, у 2023 році аграрії зможуть зібрати зернових у таких обсягах: пшениці – 20,9 млн т, ячменю – 5,8 млн т та кукурудзи – 28,1 млн т.
Валове виробництво олійних культур досягне 20,3 млн т. Врожай соняшнику прогнозується на рівні 12 млн т. Ріпаку, як прогнозується, аграрії зберуть рекордну кількість за останні роки – 4 млн т. Рівень виробництва соєвих бобів становить 4,2 млн т.
Також аграрії цьогоріч зберуть 13,7 млн т цукрових буряків.
Як повідомляв Укрінформ, в Україні станом на 4 серпня 2023 року зібрано 16, 574 млн т зернових та зернобобових культур на площі 3 782 тис. га при врожайності 44 ц/га.