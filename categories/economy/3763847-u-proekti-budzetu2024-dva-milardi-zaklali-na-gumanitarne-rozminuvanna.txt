Держава компенсуватиме витрати аграріїв на розмінування завдяки впровадженню відповідного тендера у системі Prozorro.

Як повідомляє кореспондент Укрінформу, про це заявила перший віцепрем'єр-міністр міністр економіки України Юлія Свириденко під час робочої поїздки на Житомирщину.
"В проєкті бюджету на наступний рік закладені кошти на програму гуманітарного розмінування у розмірі 2 мільярди гривень. Ідея в тому, щоб аграріям, які потребують розмінування, компенсувати вартість робіт з розмінування. Але вимогою буде те, що вони мають працювати "в білу", вони мають мати найманих працівників і вони мають скористатися системою Prozorro для того, щоб придбати цю послугу, - сказала вона.
Свириденко підкреслила, що зараз опрацьовуються нормативні документи для того, щоб визначити вже порядок функціонування даної програми. За її словами, ця ініціатива стане сигналом для донорів що гуманітарне розмінування - пріоритет для України і держава готова акумулювати гроші на це.
"Я дуже сподіваюся, що наші колеги, народні депутати, підтримують дану ініціативу. Тому що якщо ви подивитеся всі наші опитування бізнесу, то питання номер один для аграріїв – розмінування", - сказала посадовиця.
Як повідомляв Укрінформ, в Україні необхідно розмінувати близько 470 тисяч гектарів сільськогосподарських земель на території дев'яти областей.