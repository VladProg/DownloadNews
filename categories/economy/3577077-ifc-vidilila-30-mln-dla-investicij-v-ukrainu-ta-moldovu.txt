Міжнародна фінансова корпорація (IFC), що входить до структури Світового банку, виділила 30 мільйонів доларів для інвестицій в Україну та Молдову.

Як передає Укрінформ, про це повідомляє пресслужба Міністерства економіки.
Зазначається, що кошти будуть спрямовані через цільовий фонд загальним обсягом в $200 млн, яким керує американсько-українська інвестиційна компанія Horizon Capital. Вона інвестуватиме у швидкозростаючі технології, а також експортно-орієнтовані компанії, що працюють переважно в Україні та Молдові.
У міністерстві зауважили, що Horizon Capital зазвичай інвестує приблизно по $10-30 млн в компанії з вартістю приблизно $50-150 млн. Фонд зосереджується на підприємствах сектору інформаційних технологій (ІТ), електронної комерції, інноваційних споживчих товарів і фінтех секторі.
Очікується, що разом з IFC до інвестицій в Україну найближчим часом приєднаються й інші потенційні інвестори. Зокрема Європейський банк реконструкції та розвитку (ЄБРР), Німецька корпорація з інвестицій та розвитку (DEG), Швейцарський інвестиційний фонд для ринків, що розвиваються (SIFEM), Голландська фінансова компанія для країн, що розвиваються (FMO), Western NIS Enterprise Fund, Фонд Рокфеллера та інші.
«Це знакова подія - незважаючи на війну IFC приймає рішення виділити гроші для інвестицій в Україну. Це має стати позитивним сигналом і для інших потенційних інвесторів: в українську економіку можна і треба починати вкладати гроші вже зараз», - наголосила перший віцепрем'єр-міністр – міністр економіки України Юлія Свириденко.
Як повідомлялось, Багатостороннє агентство з гарантування інвестицій (MIGA), що належить до групи Світового банку, готове запропонувати для України пілотний проєкт на суму 30 млн доларів.
Міжнародна фінансова корпорація – один із п'яти інститутів Групи Світового банку, створений у 1956 році для заохочення інвестицій приватного капіталу в промисловість країн, що розвиваються. Україна стала членом IFC у 1993 році.
Фото: wikipedia