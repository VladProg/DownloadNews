Станом на ранок 16 березня генерація повністю забезпечує потреби споживачів в електроенергії, тільки в Житомирській області можливі обмеження електропостачання через ремонтні роботи.

Як передає Укрінформ, про це повідомляє пресслужба Міністерства енергетики.
«Генерація має необхідні обсяги потужності для повного забезпечення потреб споживачів електроенергії по всій країні. У Житомирській області можливі обмеження електропостачання через ремонти мережевої інфраструктури»,– йдеться у повідомленні.
Зазначається, що протягом останньої доби відновлено електропостачання близько 9 тисячам абонентів Донецької області у постраждалих від російських обстрілів районах.
Як повідомлялося, Україна не тільки проводить ремонтні роботи на постраждалих від обстрілів об’єктах, але й готується до наступного опалювального сезону, зосереджуючи зусилля на децентралізації генеруючих потужностей. З огляду на цю підготовку, а також продовження російських атак існує значна потреба в додаткових поставках обладнання для забезпечення стабільного функціонування електроенергетики.