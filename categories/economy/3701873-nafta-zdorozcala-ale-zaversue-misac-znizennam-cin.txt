Ціни на нафту піднімаються у п'ятницю, 28 квітня, але завершують зниженням як поточний тиждень, так і весь місяць.

Як передає Укрінформ, про це повідомляє enkorr.
Вартість червневих ф'ючерсів на нафту Brent на лондонській біржі ICE Futures становить $79,02 барель, що на $0,65 (0,83%) вище за ціну на закриття попередньої сесії. У четвер ці контракти здорожчали на $0,68 (0,9%) до $78,37 за барель.
Термін біржового обігу червневих контрактів завершується із закриттям ринку у п'ятницю. Липневі ф'ючерси, що активно торгуються, зросли в ціні на $0,56 (0,72%), до $78,78 за барель.
Ціна ф'ючерсів на нафту WTI на червень на електронних торгах Нью-Йоркської товарної біржі (NYMEX) піднялася на $0,47 (0,63%), до $75,23 за барель. За підсумками попередньої сесії вартість контрактів збільшилася на $0,46 (0,6%), до $74,76 за барель.
«Нафтовий ринок повернувся до зростання у четвер після двох днів суттєвого зниження. Сьогодні увагу трейдерів буде сфокусовано на звітах великих нафтокомпаній», – зазначає аналітик Saxo Capital Markets у Сінгапурі Чару Чанана.
Зокрема звітність за квартал у п'ятницю оприлюднять Exxon Mobil Corp. і Chevron Corp.
Серед основних чинників, що впливають на нафтовий ринок на цю мить, – сигнали слабкого попиту в Азії, а також побоювання рецесії США на тлі посилення грошово-кредитної політики Федеральною резервною системою (ФРС).
Опубліковані у четвер статдані показали різкіше, ніж очікувалося, уповільнення темпів зростання економіки США у першому кварталі. При цьому один із ключових показників інфляції, що відстежуються Федрезервом, прискорив зростання, у зв'язку з чим американський ЦБ, ймовірно, продовжить підйом ставки, зазначає Market Watch.