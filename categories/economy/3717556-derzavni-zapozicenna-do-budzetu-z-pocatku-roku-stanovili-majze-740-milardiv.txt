Державні запозичення до загального фонду державного бюджету за січень - травень 2023 року становили 738,9 млрд грн.

Про це повідомляє пресслужба Міністерства фінансів, передає Укрінформ.
"Фактичні державні запозичення до загального фонду державного бюджету за січень – травень 2023 року становили 738,9 млрд грн, або 87,9 % від запланованих на цей період", - йдеться в повідомленні.
Від розміщення ОВДП на фінансування державного бюджету залучено 240,3 млрд грн, в тому числі в іноземній валюті 80,3 млрд грн (1 644,1 млн дол. США та 504,9 млн євро). При цьому, за рахунок випуску військових ОВДП залучено 101,1 млрд грн. Із зовнішніх джерел залучено 498,6 млрд грн.

Зазначається, що платежі з погашення державного боргу за січень – травень 2023 року становили 197,8 млрд грн (96,8 % плану), платежі з обслуговування – 83,8 млрд грн (91,5% плану).
Як повідомляв Укрінформ, державні запозичення до загального фонду державного бюджету за січень - грудень 2022 року становили 1261,1 млрд грн.