З території Сумгаїтського технологічного парку в понеділок було відправлено першу партію електрообладнання, передбачену Азербайджаном для надання гуманітарної допомоги народу України.

Про це повідомляє АЗЕРТАДЖ, передає Укрінформ.
Згідно з розпорядженням президента Азербайджану Ільхама Алієва від 17 липня 2023 року, гуманітарний вантаж, підготовлений міністерством енергетики, включає понад 555 тис. метрів електричних кабелів та дротів.
Зазначається, що конвой із 14 вантажівок із гуманітарним вантажем "відправляється для підтримки заходів щодо відновлення стійкого електропостачання територій, які постраждали від поточної ситуації в Україні".


Чергові частини передбаченої допомоги загальною вартістю 7,6 млн доларів США, яка підготовлена відповідно до заявок, що надійшли з України, планується відправити найближчим часом.
Раніше Азербайджан уже відправляв в Україну гуманітарну допомогу з електроустаткування. Загальний обсяг її, включаючи кошти для відновлення та реконструкції, наданої Азербайджанською Республікою Україні, становить понад 33 млн доларів США.

Загалом до Азербайджану з метою медичної та соціально-психологічної реабілітації в рамках заходів гуманітарної допомоги було привезено 154 українських дітей, які постраждали від війни та втратили членів сімей.
Також було повністю відновлено зруйнований внаслідок військових дій у місті Ірпінь гуманітарний ліцей «Лінгвіст» імені Заріфи Алієвої. Наразі азербайджанська сторона проводить відповідну роботу щодо відновлення низки об'єктів соціального призначення, які були серйозно пошкоджені в цьому місті.
Як повідомляв Укрінформ, міністр енергетики України Герман Галущенко та Надзвичайний і Повноважний Посол Азербайджанської Республіки в Україні Сеймур Мардалієв обговорили співробітництво в нафтогазовій галузі, зокрема питанням зберігання і транзиту ресурсів.
Фото: АЗЕРТАДЖ