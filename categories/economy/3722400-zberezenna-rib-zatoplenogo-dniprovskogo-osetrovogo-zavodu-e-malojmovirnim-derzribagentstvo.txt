Станом на 13 червня 2023 року Дніпровський осетровий рибовідтворювальний завод iм. академіка С.Т. Артющика залишається затопленим через що збереження ремонтно-маточного поголів’я у ставках заводу є малоймовірним.

Як передає Укрінформ, про це повідомляє пресслужба Державного агентства меліорації та рибного господарства України у Фейсбуці.
Зазначається, що зважаючи на те, що всі вирощувальні стави знаходились тривалий час під загальним водним дзеркалом, яке об’єдналось iз рiчковим руслом, збереження ремонтно-маточного поголів’я у ставах є малоймовірним. Водночас значно ймовірнішою є міграція риби з потоком води, що була на заводі до знищення Каховського водосховища.

Станом на 13 червня під водою залишаються ставова дільниця, скидні канали, трубопроводи та лоткові системи, басейни для молоді риб, цехи: інкубаційні, для підрощування личинок та вирощування живих кормів, будівля для вирощування олiгохет, лотки для вирощування дафній, будiвлi насосних станцій тощо.
Як повідомляв Укрінформ, єдиний в Україні державний осетровий завод «Виробничо-експериментальний Дніпровський осетровий рибовідтворювальний завод імені академіка С.Т. Артющика» розташований у с. Дніпровське Білозерського району Херсонської області.
Завод було затоплено внаслідок підриву Каховської ГЕС росіянами 6 червня 2023 року.
Фото: Мінагро