Законом про зміни до Бюджетного кодексу для забезпечення обороноздатності держави та розвитку ОПК передбачено спрямувати доходи Дорожнього фонду в держбюджет на потреби оборони.

Про це в ефірі загальнонаціонального телемарафону "Єдині новини" сказав член Комітету ВР з питань фінансів та митної політики Олексій Леонов, передає Укрінформ.
"У новій редакції визначено дуже важливу річ, що у 2024 році всі доходи Дорожнього фонду буде спрямовано до загального фонду державного бюджету. Ці кошти підуть на потреби оборони. При цьому утримання та ремонт доріг, які будуть потрібні саме військовим, будуть здійснюватися коштом резервного фонду та залишками Дорожнього фонду на цей рік. Загалом, що стосується цього року, військовий ПДФО з 1 жовтня по 31 грудня буде спрямований до державного бюджету, 50% піде на дрони, це приблизно 13 млрд грн у цьому році, і ще 50% піде на Міноборони на закупівлю артилерійських систем", - розповів Леонов.
За його словами, у наступному році військовий ПДФО розподілятиметься таким чином: 45% (за прогнозами 43 млрд грн) - на дрони, 45% - на розгортання виробництва боєприпасів та зброї , і 10% - на військові частини для розподілу, відповідно до того, хто і скільки сплатив ПДФО на місцях.
Стосовно місцевих бюджетів Леонов запевнив, що "жодної гривні, яку зароблять громади, вилучено не буде". За його словами, 54% "звичайного ПДФО" будуть так само йти в місцеві бюджети.
"Єдине уточнення, не менше 4% від суми цього податку мають бути спрямовані на підтримку підприємств з виробництва та постачання теплової енергії, а також централізованого постачання холодної води та водовідведення", - сказав депутат.
Він додав, що громади матимуть ресурс на рівні 2021 року. Якщо цей рівень буде меншим, зокрема, у прифронтових громадах, то виділятимуться дотації з держбюджету.
"У бюджеті передбачено 21 млрд грн базової дотації і 33 млрд грн додаткової дотації", - уточнив Леонов.
За його словами, в законі була суттєва правка щодо того, як громади можуть розпоряджатися залишками коштів: "Це приблизно 200 млрд грн. ВР уточнила, на що їх можна буде витрачати. Це підтримка Сил оборони, соціальне забезпечення, у тому числі ВПО, укриття, фортифікаційні споруди, медикаменти. Дуже важливе питання реабілітації військових".
На думку Леонова, таким чином Верховна Рада відповіла на соціальний запит щодо розподілу цих коштів.
Як повідомлялося, 8 листопада Верховна Рада підтримала у повторному другому читанні проєкт закону "Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України".