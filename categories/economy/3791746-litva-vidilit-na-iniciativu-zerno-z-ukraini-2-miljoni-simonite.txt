Литва в рамках ініціативи «Зерно з України» до кінця року виділить 2 млн євро, а також готова підвищити транзитні спроможності балтійських портів для українського експорту.

Про це заявила Прем’єр-міністром Литви Інгріда Шимоніте на спільній з Президентами України та Швейцарії пресконференції у Києві, повідомляє кореспондент Укрінформу.
«Я рада бачити, скільки було досягнуто за рік з моменту започаткування програми «Зерно з України». Це демонструє, що Україна продовжує і буде продовжувати годувати весь світ. Литва долучалася до цієї ініціативи минулого року, і сьогодні ми виділяємо додатково 2 млн євро, які надійдуть в Україну до кінця цього року», - сказала Шимоніте.

Вона також зауважила, що Росія намагається використати ситуацію в Чорному морі, щоб перешкодити експорту українського зерна і домогтися скасування санкцій.
«Але це не спрацює. Ми відпрацьовуємо альтернативні шляхи експорту зерна, зокрема, «Шляхи солідарності», а також нові зернові коридори. Ми будемо готові підвищити транзитні спроможності наших портів для українського експорту, і це створить ще одну можливість – коридор через Балтійське море для експорту українських продуктів, незважаючи на спроби Росії», - зазначила прем’єрка Литви.
Як повідомлялося, Чорноморським гуманітарним коридором, безпеку якого забезпечують Військово-морські сили ЗСУ, станом на 24 листопада вже пройшли 153 цивільні судна, які перевезли 5,6 млн тонн зерна та інших вантажів.