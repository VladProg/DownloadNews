В умовах масованих російських атак на об’єкти енергетичної інфраструктури Україна зуміла вистояти під час зимового періоду та забезпечити населення електроенергією.

На цьому наголосив міністр енергетики Герман Галущенко під час форуму «Партнерство для трансатлантичної співпраці в галузі енергетики та клімату» (P-TECC) у Загребі, передає Укрінформ з посиланням на пресслужбу Міненерго.
«Станом на сьогодні (2 березня 2023 року - ред.) ми маємо профіцит в енергосистемі. Це дає нам відчуття, що ми справді виграли цю енергетичну битву», - зазначив міністр, уточнивши, що Україна вже готується до майбутніх випробувань, зокрема наступного опалювального сезону.
Одним із ключових короткострокових завдань у цьому напрямку є децентралізація генерації.
«Досягнути цієї мети нам допоможуть газові турбіни, які мають бути встановлені в різних регіонах країни, де є дефіцит генеруючих потужностей. Ми вже працюємо над цим питанням з нашими американськими партнерами», - переконаний Галущенко.
Також передбачається розвиток відновлюваних джерел енергії – сонячної та вітрової генерації – та модернізація системи передачі електроенергії, пошкодженої внаслідок атак. Відновлення передбачатиме насамперед їх модернізацію та підвищення рівня захисту в умовах воєнних викликів.
Як повідомлялось, станом на 2 березня в енергосистемі України зросла доступна потужність, що підвищує її операційну безпеку та зменшує ризики виникнення дефіциту. Споживання покривається українською генерацією та незначним імпортом.
За 4,5 місяці по енергетичній інфраструктурі влучили 255 ракет та дронів. З них 214 – по об’єктах високовольтної мережі НЕК «Укренерго».
Фото: Міненерго