У ніч на 26 листопада атомні електростанції вийдуть на нормальну потужність, що дозволить забезпечити підключення до електропостачання всіх споживачів.

Таку думку висловив директор Центру досліджень енергетики Олександр Харченко під час брифінгу в Медіацентрі Україна – Укрінформ.
"Вся критична інфраструктура заживлена, всі ключові елементи мережі працюють більш-менш штатно. Проблемою залишається нестача потужності, через яку ми не можемо підключити на постійній основі всіх споживачів", - сказав Харченко.
За його прогнозом, атомні електростанції вийдуть на нормальну потужність у ніч на 26 листопада, що дозволить повернутися до передбачуваних графіків відключень.
Харченко зауважив, що енергетики долають наслідки атаки 23 листопада швидше, ніж це прогнозувалося. Зокрема, завдяки спрацюванню аварійного захисту АЕС змогли швидко відновити роботу, адже автоматика запобігла серйозним аваріям. Крім того, енергетикам вдалося повернути системі можливість працювати як єдине ціле за 10-11 годин.
Експерт також повідомив, що високовольтні лінії електропередач зазнали значних пошкоджень через російські атаки; уражено близько 55-70% такої інфраструктури. Водночас, низьковольтні лінії уражені не так значно.
Як повідомлялося, в Україні станом на 11:00 25 листопада виробники електроенергії забезпечили покриття 70% потреби у споживанні. Укренерго розраховує, що через 1-2 доби можливе повернення до планових графіків відключень електроенергії замість аварійних.
російський ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі. Через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.