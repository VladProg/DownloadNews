За січень-вересень 2022 року на соціальні виплати з державного бюджету спрямовано 304,9 млрд грн.

Як передає Укрінформ, про це повідомляє пресслужба Мінфіну.
"За період з січня по вересень 2022 року на соціальні виплати з державного бюджету спрямовано 304,9 млрд грн, зокрема у вересні 34,1 млрд гривень", - йдеться в повідомленні.
Зокрема, 166 млрд грн направлено Пенсійному фонду на виплату пенсій, доплат і підвищень до пенсій, із них у вересні ‒ 21,4 млрд грн. 30,9 млрд грн направлено на єПідтримку, що забезпечило отримання допомоги у повному обсязі всім отримувачам, які подали заявку на одержання такої допомоги.

«Соціальна підтримка людей не менш важлива ніж військова. Тому Міністерство фінансів, незважаючи на воєнний стан, докладає максимум зусиль для вчасної виплати пенсій, доплат, надбавок і допомог. Очікуємо, що після нашої перемоги та з урахуванням можливостей державного бюджету ми зможемо посилити підтримку тим соціальним категоріям, які дійсно цього потребують», - прокоментував заступник міністра фінансів Роман Єрмоличев.
Як повідомляв Укрінформ, соціальні видатки у 2023 році становитимуть 791 млрд грн, або 12,4% прогнозованого обсягу ВВП.
Фото: НБУ, Фейсбук