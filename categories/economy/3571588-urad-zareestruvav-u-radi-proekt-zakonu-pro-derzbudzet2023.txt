Представник Кабінету Міністрів у Верховній Раді Тарас Мельничук повідомив, що уряд зареєстрував у ВР проєкт закону “Про Державний бюджет України на 2023 рік”.

Як передає Укрінформ, про це він повідомив у Телеграмі.
“Кабінетом Міністрів України, як суб’єктом законодавчої ініціативи, зареєстровано у Верховній Раді України проект Закону «Про Державний бюджет України на 2023 рік» (реєстр. № 8000)”, - написав Мельничук.
Водночас на сайті українського парламенту вказано, що проєкт закону одержаний ВР та переданий на розгляд керівництву.
Тексту законопроєкту та супровідних документів до нього на сайті наразі немає.
Як повідомляв Укрінформ, Кабінет Міністрів на засіданні 13 вересня затвердив законопроєкт про Державний бюджет України на 2023 рік.
Головний пріоритет проєкту — безпека та оборона України. На відповідний сектор має бути спрямовано 1 трлн 136 млрд гривень (майже 50% всього бюджету). Порівняно з бюджетом на 2022 рік зростання видатків на безпеку й оборону буде більш, ніж у 4 рази.
Другий пріоритет проєкту – соціальні програми. Так, на пенсії, субсидії, допомогу малозабезпеченим родинам, виплати внутрішньо переміщеним особам, витрати на медицину та освіту передбачається виділити понад 800 млрд грн – це 35% від всіх видатків у проєкті бюджету.
Всі інші видатки будуть скорочуватися. Головна стаття економії — зменшення видатків на органи державної влади. Зокрема, планується зменшити кількість чиновників, урізати зарплати та премії, виняток – силові структури. Видатки на утримання органів держвлади буде скорочено на 11,6 млрд грн порівняно з 2022 роком.