Національна заборона Болгарії на імпорт деяких товарів з України буде скасована після того, як набудуть чинності заходи ЄС щодо стабілізації ринку, узгоджені наприкінці квітня.

Про це повідомила пресслужба кабінету міністрів Болгарії, передає Укрінформ із посиланням на Euractiv.
Європейська комісія запропонувала низку заходів зі стабілізації ринку на засіданні Ради ЄС з питань сільського господарства 25 квітня після того, як Польща, Угорщина, Болгарія, Румунія та Словаччина заборонили українську продукцію, щоб захистити місцеві ринки від напливу української сільськогосподарської продукції.
У Болгарії зазначили, що скасують заборону з дати, коли заходи ЄС набудуть чинності.
Заходи ЄС включають другий фінансовий пакет для підтримки фермерів з найбільш постраждалих країн у розмірі 100 мільйонів євро та активацію надзвичайних захисних заходів відповідно до чинного Регламенту про автономні торговельні заходи для чотирьох продуктів (пшениці, ріпаку, соняшнику та кукурудзи), ввезення яких з України тимчасово заборонено.
Єврокомісія здійснюватиме регулярний моніторинг інших товарів і у разі коливань на ринку запроваджуватиме захисні механізми. Вона також вживатиме заходів для покращення логістики та транзиту товарів з України.
Заходи стосуються лише пшениці, кукурудзи, ріпаку та насіння соняшнику з України і спрямовані на усунення "вузьких місць" у логістиці щодо цих продуктів у Болгарії, Угорщині, Польщі, Румунії та Словаччині. Заходи набули чинності 2 травня і триватимуть до 5 червня 2023 року.
Як зазначається, 19 квітня уряд Болгарії заборонив на два місяці імпорт понад 20 товарів з України, серед яких пшениця, пшеничне борошно, соняшник, соняшникова олія, кукурудза, мед та продукти бджільництва, сире та сухе молоко, волоські горіхи, фундук, яйця, куряче м'ясо, свинина, м'ясо овець та кіз, жито, ячмінь, вино, етиловий спирт.
Болгарія отримала 16 мільйонів євро компенсації від ЄС за те, що дозволила експортувати через свою територію українське зерно та харчі.
Країна попросила ще 50 мільйонів євро, хоча болгарські виробники зерна отримують сотні мільйонів євро прямих європейських субсидій.
Як повідомляв Укрінформ, Єврокомісія 2 травня 2023 року офіційно оголосила про запровадження «виключних та тимчасових» запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини.
Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України, - і залишатимуться чинними до 5 червня 2023 року.
Фото: Shutterstock/AURA88