Комітет Верховної Ради з питань фінансів, податкової та митної політики рекомендує парламенту звільнити від ліцензування зберігання пального для генераторів обсягом до 2 тонн.

Про це повідомив голова комітету Данило Гетманцев у Телеграмі, передає Укрінформ.
«Комітет рекомендував ВРУ звільнити від ліцензування зберігання пального для генераторів обсягом до 2 тис. літрів», - ідеться в повідомленні.
За словами Гетманцева, пальне у більших обсягах для заправлення генераторів платники податків матимуть право зберігати на підставі декларації, що подається суб’єктом господарювання до ДПС.
Наголошується, що такий порядок діятиме протягом воєнного стану і 30 днів після його завершення.
Також народний депутат нагадав, що фізичним особам жодні дозволи на зберігання пального не потрібні.
Окремо Гетманцев підкреслив, що генератори не є джерелом забруднення, отже, не оподатковуються екологічним податком.
Як повідомлялося, масовані атаки на українську енергосистему тривають із 10 жовтня. Через пошкодження об'єктів енергетики по всій території України запроваджуються погодинні та аварійні відключення електроенергії. За інформацією міністра закордонних справ Дмитра Кулеби, партнери надали для відновлення енергетичної системи України генераторів на 30 млн доларів, 26 надпотужних трансформаторів, запчастини, кабелі тощо.
Фото: Santmyer