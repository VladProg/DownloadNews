Саудівська Аравія, росія та інші країни - експортери нафти з групи ОПЕК+ несподівано оголосили про скорочення видобутку приблизно на 1,15 млн барелів на добу.

Про це повідомляє DW, передає Укрінформ.
«Міністерство енергетики Саудівської Аравії заявило, що Ер-Ріяд скоротить видобуток на 500 тис. барелів на добу, ОАЕ знизить виробництво на 144 тис. б/д, Ірак - на 211 тис., Кувейт - на 128 тис. Казахстан - на 78 тис., Оман - на 40 тис. та Алжир - на 48 тис. б/д», - ідеться в повідомленні.
Уточнюється, що скорочення видобутку нафти розпочнеться у травні та триватиме до кінця року
В уряді росії також оголосили, що продовжують своє рішення про скорочення видобутку з березня на 500 тис. барелів за добу до кінця 2023 року.
Як зазначається, на думку експертів, таке рішення країн ОПЕК+ спричинить негайне зростання цін на нафту, які минулого місяця впали до 70 доларів за барель - найнижчого рівня за останні 15 місяців.
Нагадаємо, ще вчора повідомлялося, що ОПЕК+ вважає, що найкращою відповіддю на невизначеність на нафтовому ринку, спричинену банківською кризою, є утримання обсягів видобутку.