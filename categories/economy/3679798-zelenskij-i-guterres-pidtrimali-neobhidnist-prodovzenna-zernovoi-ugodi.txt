Президент Володимир Зеленський заявив, що спільно з генеральним секретарем Організації Об'єднаних Націй Антоніу Гутеррешем підтримали необхідність продовження дії Чорноморської зернової ініціативи.

Про це глава держави зазначив під час спільної з генсеком ООН пресконференції у Києві, повідомляє кореспондент Укрінформу.
"Ми погодили сьогодні, що продовження Чорноморської зернової ініціативи після 18 березня критично необхідне для усього світу", - сказав Зеленський.

Відео: Офіс президента
Президент також висловив вдячність Гутеррешу за "незмінну допомогу нашим зусиллям заради стабільності продовольчих ринків і продовольчого експорту".
Водночас глава держави наголосив на важливості продовження роботи заради гуманітарної ініціативи “Зерно з України”, нагадавши, що у її межах вже залучено майже 200 млн доларів США та відправлено понад 140 тис. тонн українського збіжжя до Європи, Кенії, Ефіопії, Сомалі, країн, що страждають від голоду.
“Упевнений, що разом з ООН можемо значно посилити цю нашу ініціативу так само, як і Чорноморську зернову ініціативу. Це дасть ще більше гарантій світової продовольчої безпеки”, - підкреслив Зеленський.
Президент додав, що він сьогодні радий вітати в Києві – уже втретє від початку повномасштабної російської агресії – генерального секретаря Організації Об’єднаних Націй Антоніу Гутерреша та делегацію ООН.
"Дуже важливо, що саме в Києві ми говоримо про те, як повернути мир і міжнародну безпеку, повну силу Статуту ООН – тим нормам, які однаково важливі для всіх народів на землі”, - підкреслив Зеленський.
Своєю чергою Генеральний секретар ООН Антоніу Гутерреш зазначив, що Чорноморська зернова ініціатива забезпечила експорт 23 млн тонн збіжжя з українських портів. Завдяки цьому вдалося знизити продовольчі ціни у світі і забезпечити підтримку, зокрема в країнах, які розвиваються. Крім того, індекс продовольчих цін зменшився майже на 20 відсотків.
«Експорт українського і російського продовольства та добрив необхідний для глобальної продовольчої безпеки. Я хотів би також підкреслити надзвичайну важливість продовження Чорноморської зернової ініціативи після 18 березня, щоб максимально ефективно використовувати чорноморську інфраструктуру згідно з цілями цієї ініціативи», - сказав він.
Як повідомляв Укрінформ, генеральний секретар Організації Об'єднаних Націй Антоніу Гутерреш у середу прибув з офіційним візитом до Києва.
У Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 20 березня 2023 року.