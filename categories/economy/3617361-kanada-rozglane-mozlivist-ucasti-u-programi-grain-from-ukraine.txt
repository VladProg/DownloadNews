Канада розгляне можливість участі у гуманітарній програмі Grain from Ukraine.

Як передає Укрінформ, про це йшлося під час онлайн-зустрічі міністра аграрної політики та продовольства України Миколи Сольського з міністром міжнародного розвитку Канади Харджитом Саджаном, повідомляє пресслужба Мінагрополітики.
Зазначається, що Сольський детально розповів про програму Grain from Ukraine у межах якої українське зерно постачатиметься в країні Азії та Африки, що перебувають на межі голоду, зокрема через зависокі ціни на зерно.
Український міністр також запропонував Канаді долучитися до програми, участь у якій вже підтвердили Німеччина, Бельгія та Польща. Попередні підтвердження також надали ще декілька держав із різних континентів.

Харджит Саджан позитивно оцінив озвучені ініціативи. Він особливо підкреслив важливість того, що навіть у складний час Україна готова надавати підтримку тим, хто цього потребує, та висловив підтримку програми Grain from Ukraine.
Міністр міжнародного розвитку Канади запевнив, що канадська сторона розгляне можливість своєї участі у реалізації цієї ініціативи.
Сольський також розповів про поточну ситуацію навколо роботи "зернового коридору". Він підкреслив, що наразі серед пріоритетів для української сторони є налагодження партнерських відносин із країнами Африки. Це стосується не лише питань торгівлі і продовольства, а загалом поглиблення співпраці.
Як повідомлялося, під егідою Президента Володимира Зеленського 15 листопада розпочала роботу гуманітарна програма Grain from Ukraine, яка буде реалізована в партнерстві з World Food Program.
У межах програми Україна спрямовує частину зібраної пшениці, що відправлялася на експорт, на закупівлю для тих африканських країн, де вже зараз існують проблеми голоду. Частину експортного зерна можуть викупити держави-учасниці проєкту; Україна постачатиме його до бідних африканських країн.
Перше судно за програмою Grain from Ukraine прямує "зерновим коридором" до Ефіопії з 27 тис. т української пшениці на борту.
Фото: Мінагрополітики