Суд обрав запобіжний захід у вигляді тримання під вартою колишньому члену дирекції ПАТ «Центренерго» , який підозрюється у зловживанні службовим становищем та підробці офіційних документів.

Як передає Укрінформ, про це Спеціалізована антикорупційна прокуратура повідомляє у Телеграмі.
"За клопотанням САП та Національного антикорупційного бюро слідчий суддя Вищого антикорупційного суду обрав запобіжний захід у вигляді тримання під вартою колишньому члену дирекції ПАТ “Центренерго”, який спільно з іншими особами підозрюється у зловживанні службовим становищем та підробці офіційних документів в інтересах комерційної фірми", - ідеться у повідомленні.
Після затримання підозрюваного та не пізніше ніж через 48 годин з часу доставки до місця проведення досудового розслідування слідчий суддя вирішить питання про застосування цього запобіжного заходу.
У листопаді 2019 року Центренерго з метою виконання завдань з виробництва електроенергії уклало з комерційною компанією договір на поставку газу. У травні 2020 року відповідно до умов договору енергогенеруюче підприємство здійснило передоплату за законтрактований обсяг газу на наступний місяць. Проте фактично газ був поставлений не на усю виплачену суму, і як наслідок у комерційної компанії утворилась заборгованість перед Центренерго.
“Щоб зменшити борг, працівники комерційної структури вступили у злочинну змову з посадовцями Центренерго та підробили офіційні документи. У результаті ціна вже фактично поставленого газу збільшилась, а сума боргу зменшилась на понад 8 млн грн, що завдало суттєвих збитків підприємству”, - заявили в САП.
Дії чинного і двох колишніх працівників Центренерго, а також представника комерційної структури кваліфіковані за ч. 2 ст. 364 (зловживання владою або службовим становищем, яке спричинило тяжкі наслідки) та ч. 1 ст. 366 (службове підроблення) Кримінального кодексу України.
Триває ознайомлення сторони захисту з матеріалами справи перед скеруванням їх до Вищого антикорупційного суду для розгляду по суті.
Як повідомляв Укрінформ, детективи Національного антикорупційного бюро завершили слідство у справі заволодіння 5,3 млн грн ПАТ “Центренерго”.