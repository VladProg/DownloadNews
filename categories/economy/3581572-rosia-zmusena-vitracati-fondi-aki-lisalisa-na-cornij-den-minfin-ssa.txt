Політика санкцій, експортних та інших обмежень з боку США й ще близько чотирьох десятків країн дає реальні результати – зараз економіка росії невпинно скорочується, а її уряд змушений витрачати фонди, які лишалися на «чорний день».

Про це заявила в середу помічниця глави Мінфіну США з питань фінансування тероризму й фінансових злочинів Елізабет Розенберг, повідомляє власний кореспондент Укрінформу.
«російський фондовий ринок зараз знизився приблизно на 35% від довоєнного рівня. росія нераціонально використовує свої фонди, призначені «на чорний день», й наближається до фіскального дефіциту до кінця року», - заявила представниця Мінфіну США під час слухань у Комітеті в закордонних справах Сенату США на тему санкцій проти кремля.
Розенберг підкреслила, що економічна картина рф «є похмурою і продовжує суттєво погіршуватися». А економічні труднощі, своєю чергою, перетворюються на реальні труднощі для російських сил на полі бою.
У цьому зв’язку чиновниця зазначила, що росія докладає всіх зусиль для відновлення доступу на ринок імпортних технологій, однак санкції США й інших країн не дозволяють їй це зробити. Через це рф була змушена перейти на застарілі системи, а також звернутися до глобальних вигнанців, таких як Північна Корея й Іран.
«Реакція США й країн-партнерів на війну рф мала та матиме значний вплив на здатність росії фінансувати її війну»,- зауважила у цьому зв’язку представниця Мінфіну США.
Як повідомлялося, МВФ очікує, що російська економіка скорочуватиметься принаймні впродовж наступних двох років через санкції та інші обмеження, введені проти рф після її повномасштабного вторгнення в Україну.