Бельгія виділила Україні 3,5 млн євро для допомоги з ліквідації наслідків підриву російськими військами греблі Каховської гідроелектростанції.

Як передає Укрінформ, про це Прем’єр-міністр України Денис Шмигаль повідомляє у Телеграмі.

"Бельгія виділила 3,5 млн євро для допомоги з ліквідації наслідків російського теракту на Каховській ГЕС. Подякував під час онлайн розмови з Прем’єр-міністром Бельгії Александром Де Кроо", - ідеться у повідомленні.
Допомога, зокрема включає електрогенератори, медичне обладнання, ліки, резервуари для зберігання питної води, намети тощо.
"Обговорили гуманітарні й екологічні наслідки катастрофи та необхідність посилення санкцій проти агресора. Разом із партнерами працюємо над тим, щоб зробити неможливим виготовлення росією ракет", - наголосив Шмигаль.
Співрозмовники також скоординували потреби України в посиленні захисту неба і підготовку до Конференції з відновлення в Лондоні. "Цінуємо готовність Бельгії співпрацювати у сфері відновлення енергетичної інфраструктури", - підкреслив Шмигаль.
Як повідомлялося, вночі 6 червня російська армія підірвала греблю Каховської ГЕС. На Херсонщині продовжуються рятувальні роботи та заходи з подолання наслідків цього злочину.
За фактом підриву ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.
До надання Україні надзвичайної допомоги для подолання наслідків підриву Каховської ГЕС долучилися країни Євросоюзу.