Литва у понеділок відкрила торговельне представництво в тайванському Тайбеї.

Про це заявили в міністерстві економіки та інновацій Литви, повідомляє Укрінформ з посиланням на Delfi.
"Сьогодні ми можемо відзначити перші успіхи економічної співпраці Литви з Тайванем. Я не сумніваюся, що після того, як Литва відкрила своє торговельне представництво в Тайбеї, наша робота з цим перспективним ринком стане ще інтенсивнішою", - сказала очільниця мінекономіки Аушріні Армонайте в коментарі BNS.
Представництво, яке планувалося відкрити ще у вересні, очолить Паулюс Лукаускас.
Установа називатиметься «Представництво Литви в Тайбеї» - а не на Тайвані. Як уточнюється в повідомленні, така практика закріпилася у світі, щоб уникнути натяків на підтримку міждержавних відносин з островом, який Китай вважає своєю територією.
Литовські офіційні особи також наголошують, що нове представництво буде торговельним, а не дипломатичним.
Як повідомлялося, у листопаді 2021 року у Вільнюсі було відкрито представництво Тайваню, що викликало різку критику з боку Китаю. Пекін відкликав свого посла й запропонував Вільнюсу зробити те саме, після чого знизив дипломатичні відносини до рівня повіреного у справах.
Фото: DELFI / Dainora Pankūnė