Посол України в Польщі Василь Зварич критично відреагував на заяву у польських ЗМІ міністра сільського господарства Польщі Роберта Телуса, який назвав аграрний сектор України “загрозою для сільського господарства країн ЄС”.

Про це Зварич написав у соцмережі X, передає Укрінформ.
“Ми категорично відкидаємо таке твердження міністра Роберта Телуса для PAP. Дуже перебільшена і невдала оцінка в нинішніх умовах. Сьогодні скоріше російське зерно, яке вільно надходить на ринки ЄС, є загрозою для польських фермерів”,- наголосив Зварич.
Як відомо, міністр Телус в інтерв’ю PAP заявив, що “...українське сільське господарство є загрозою для сільського господарства прифронтових країн, а також для усієї Європи”.
За його словами, Україна виступає проти продовження ембарго, оскільки це суперечить інтересам "великих українських концернів”. Він зазначив, що “справа не в уряді, а в українських компаніях, яким простіше перевезти це зерно через українсько-польський чи українсько-словацький кордон і залишити його там”.
Телус зазначив, що за неофіційною інформацією, рішення Єврокомісії щодо продовження ембарго на українську продукцію може бути прийнято ще у четвер. Водночас, він зауважив, що рішення може бути незадовільним для прифронтових з Україною країн, оскільки передбачатиме ембарго лише на два місяці.
Як повідомляв Укрінформ, Рада міністрів Польщі на засіданні у вівторок ухвалила постанову, в якій попередила Єврокомісію, що продовжить в односторонньому порядку ембарго на українське збіжжя після 15 вересня, якщо Брюссель не прийме відповідного рішення. Воно діятиме до тих пір, "поки не будуть врегульовані відносини в аграрній сфері між Польщею та Україною".
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Ці країни хочуть продовжити заборону на імпорт до кінця року і розширити її на деякі інші товари.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.
Очікується, що Єврокомісія прийме остаточне рішення з цього приводу 14 або 15 вересня.