Ціни на нафту піднімаються у п'ятницю, 30 грудня, на тлі низької активності торгів, завершуючи четвертий квартал у мінусі.

Як передає Укрінформ, про це повідомляє enkorr.
Вартість березневих ф'ючерсів на нафту Brent на лондонській біржі ICE Futures становить $83,8 за барель, що на $0,34 (0,41%) вище за ціну на закриття попередньої сесії. За підсумками торгів у четвер ці контракти подешевшали на $0,53 (0,6%), до $83,46 за барель.
Ціна ф'ючерсів на нафту WTI на лютий на електронних торгах Нью-Йоркської товарної біржі (NYMEX) збільшилася на $0,33 (0,42%), до $78,73 за барель. На час закриття попередніх торгів вартість цих контрактів знизилася на $0,56 (0,7%), до $78,4 за барель.
Дані міністерства енергетики США, оприлюднені в четвер, показали несподіване зростання запасів нафти в країні минулого тижня. Резерви збільшилися на 718 тис. барелів, тоді як опитані агентством Bloomberg аналітики в середньому прогнозували їхнє зниження на 1,2 млн барелів.
Товарні запаси бензину зменшилися на 3,1 млн. барелів, дистилятів - збільшилися на 283 тис. барелів.
Інвестори побоюються, що різке зняття карантинних обмежень у Китаї, яке вже призвело до збільшення захворюваності COVID-19, послабить економіку країни і, відповідно, попит на нафту. Крім того, вони не виключають нової хвилі захворюваності на коронавірус у світі.
Раніше влада КНР оголосила, що відновить видачу документів для туристів, які бажають виїхати за кордон. США та Італія вже оголосили про запровадження додаткових вимог для пасажирів, які прибувають із Китаю.
«Попереду у нас ще один рік, у якому на нас чекає серйозна невизначеність, і нафтовий ринок залишиться високо волатильним. Новий рік обіцяє безліч сюрпризів і поворотів», - зазначив головний аналітик Oanda Крейг Ерлам.