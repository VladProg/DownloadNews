За попередніми оцінками, в Україні внаслідок російського вторгнення втрачено 15-20% поголів’я великої рогатої худоби, свиней і птиці.

Як передає Укрінформ, про це йшлося на міжнародній конференції в рамках виставки EuroTier 2022 на тему: «Боротьба за існування українського тваринництва», повідомляє пресслужба Мінагрополітики.
"Через військові дії, за попередніми оцінками, втрачено 15-20% поголів’я великої рогатої худоби, свиней і птиці. У цій ситуації господарства, які борються за своє існування, змушені переорієнтовуватися, шукати альтернативні шляхи та відновлювати галузь", - йдеться в повідомленні.
Перший заступник міністра аграрної політики та продовольства Тарас Висоцький під час виступу на конференції зазначив, що галузь тваринництва переживає важкі часи, але демонструє стійкість перед непередбачуваними викликами, відновлюється та посилює міжнародну співпрацю з країнами ЄС, зокрема з Німеччиною.
«Галузь демонструє стійкість. Є певне падіння, але його не можна порівняти з тими викликами, які принесла війна. Вже започатковано відновлення галузі, до якого долучаються міжнародні партнери з точки зору гуманітарної підтримки. Є ініціатива створити фонд для підтримки України», - розповів він.
Висоцький упевнений, що тваринництво чекає новий виток прогресивного розвитку, що забезпечить розвиток бізнесу, створення нових робочих місць та виготовлення якісної продукції, здатної до міжнародної конкуренції.
Він наголосив, що зараз важливо обмінюватися передовими технологіями, фіксувати дружні контакти, налагоджувати взаємовигідну співпрацю в рамках розвитку тваринництва України, українських та німецьких компаній.
"Майже 20% поголів’я великої рогатої худоби було сконцентровано на тих територіях, які наразі є тимчасово окупованими, або на яких ведуться активні бойові дії. Ті комплекси не можуть працювати й виготовляти продукцію в повному обсязі. В перші місяці війни вдалося частково перемістити поголів’я, підприємств. Але якщо ми говоримо про частку тих підприємств і тварин, яких вдалося перемістити на мирні території, то це не переважна частка", - додала заступник директора департаменту аграрного розвитку міністерства аграрної політики та продовольства України Олена Дадус.
За її словами, обсяг валового виробництва вітчизняного АПК зменшився, але держава забезпечує мінімальні норми споживання продукту на одну особу м’яса та м’ясної продукції, що становить 50-53 кг. Найбільша частка припадає на м’ясо птиці (25,7%) та свинину (понад 20%).
Дадус підкреслила, що Україна має потенціал до відновлення та розвитку тваринництва і зацікавлена в сталому, екологічно безпечному тваринництві та якісній продукції. Наразі необхідна підтримка міжнародних партнерів в забезпеченні потужними генераторами, розвитку біометанової галузі та імплементації системи простежуваності червоного м’яса.
Як повідомляв Укрінформ, згідно з даними Мінагрополітики, збитки від загибелі тварин та пошкодження тваринницьких ферм внаслідок російської агресії становлять приблизно 2 млрд гривень.