Надходження від єдиного соціального внеску дозволили наповнити бюджет Пенсійного фонду цього року. В Міністерстві соціальної політики розраховують, що ці обсяги вдасться зберегти і у 2024 році.

На цьому в інтерв’ю Укрінформу наголосила міністр соцполітики Оксана Жолнович.
«Наповнення Пенсійного фонду значною мірою залежить від наших військових. Така велика кількість людей, які отримують достойні заробітні плати і з них сплачують єдиний соціальний внесок, дозволяє наповнювати бюджет фонду, і навіть провести індексацію. Ми ж розуміємо, що масштабна війна ще триватиме, тож розраховуємо приблизно на такі ж надходження до Пенсійного фонду, як і минулого року», - сказала міністр.
Вона також зазначила, що у наступному році виплати пенсій гарантовано, а за умов додаткових надходжень буде розглянуте питання щодо збільшення розмірів пенсій.
Крім того, в уряді намагатимуться відшукати ресурс для проведення індексацій пенсій у березні 2024 року.
«Це вимога (щодо щорічної індексації пенсійних виплат – ред.), яка визначена законом, хоча на час воєнного стану її дозволено не проводити. Цьогоріч ми її зробили. Наступного року намагатимемося також, але складно сказати, що чекатиме нас на початку весни після ще однієї складної зими. Тому поки що плануємо, а життя покаже», - додала Жолнович.
Як повідомлялося, за результатами щорічної індексації пенсій, проведеної у березні 2023 року, більшість пенсійних виплат в Україні підвищилися майже на 20%. Індексація торкнулася 10,5 млн пенсіонерів. Середній розмір підвищення становив майже 600 гривень.