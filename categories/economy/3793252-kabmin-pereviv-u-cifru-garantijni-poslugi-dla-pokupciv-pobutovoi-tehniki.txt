Кабінет Міністрів упорядкував та цифровізував надання гарантійних послуг покупцям побутової техніки, мобільних телефонів та інших технічно складних побутових товарів.

Як передає Укрінформ, про це повідомляє пресслужба Міністерства економіки.
Відповідну постанову «Про затвердження Порядку гарантійного ремонту (обслуговування) або гарантійної заміни технічно складних побутових товарів» ухвалили на засіданні Кабінету Міністрів 28 листопада.
У міністерстві зазначають, що, згідно з постановою, споживачі отримають доступ до експлуатаційних документів на офіційному сайті виробника та зможуть завантажувати їх в електронному вигляді протягом гарантійного терміну.
Крім цього, зменшується навантаження на бізнес за рахунок скасування паперових форм, які продавці зобов’язані заповнювати при гарантійному обслуговуванні товару та які створювали підстави для накладання штрафних санкцій Держпродспоживслужбою.
Очікується, що зміни сприятимуть спрощенню ведення бізнесу, діджиталізації бізнес-процесів та покращенню сервісу, який надається споживачам.
Як повідомлялось, у лютому 2023 року Європейський Союз запустив проєкт «Цифрова трансформація для України» (DT4UA), в межах якого виділив 17,4 млн євро.