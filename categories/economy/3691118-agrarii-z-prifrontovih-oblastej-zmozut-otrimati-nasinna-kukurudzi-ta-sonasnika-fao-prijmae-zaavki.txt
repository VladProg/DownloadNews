Продовольча та сільськогосподарська організація ООН (ФАО) розпочала прийом заявок від аграрних виробників з прифронтових областей на отримання насіння кукурудзи та соняшника для посівної кампанії 2023 року.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що ФАО за фінансової підтримки уряду Японії реалізує програму з надання насіння кукурудзи та соняшника для підтримки малих фермерських господарств та інших сільськогосподарських виробників під час весняної посівної кампанії 2023 року.
У межах цієї програми насіння буде розподілено у дев'яти постраждалих від війни областях України, зокрема у Чернігівській, Донецькій, Дніпропетровській, Харківській, Херсонській, Миколаївській, Одеській, Сумській та Запорізькій областях. Програма орієнтована на юридичних осіб, фізичних осіб-підприємців та фізичних осіб, які мають зареєстровані сільськогосподарські угіддя площею від 10 до 200 гектарів та ведуть свою діяльність у вищезазначених областях.
Кожен отримувач допомоги може отримати достатню кількість насіння кукурудзи або соняшника для обробки 10 гектарів землі.
Подати заявку на отримання підтримки у межах програми необхідно через Державний аграрний реєстр (ДАР) до 12 квітня 2023 року.
Як повідомляв Укрінформ, ФАО у березні 2023 року розпочала реалізацію програми із забезпечення насінням ярих культур (пшениця, ячмінь, горох) малих фермерів у прифронтових областях, а саме у Сумській, Чернігівській, Донецькій, Харківській, Дніпропетровській, Запорізькій, Миколаївській, Херсонській та Одеській областях.