Морський коридор для експорту українського збіжжя на світові ринки запрацює на повну потужність, якщо Україна і ЄС докладуть спільних додаткових зусиль для гарантування його безпеки.

Про це заявив міністр закордонних справ Дмитро Кулеба на спільній з високим представником ЄС Жозепом Боррелем пресконференції за підсумками засідання Ради міністрів ЄС із закордонних справ у Києві, повідомляє кореспондент Укрінформу.
Глава МЗС поінформував, що на засіданні відбулась детальна розмова про експорт українського збіжжя на світові ринки і у цьому зв’язку - про відносини з країнами Азії, Африки та Південної Америки.
«Наш сигнал дуже чіткий – морський коридор, яким можна експортувати українське зерно світові без залучення Росії, є реальністю, ми вже це продемонстрували. І якщо зараз Європейський Союз і Україні додатково об’єднають зусилля для гарантування безпеки цього коридору, то він зможе працювати на повну потужність», - сказав Кулеба.
Він додав, що українська сторона спільно з європейською має шукати рішення, які позбавлять Росію можливості шантажувати світ голодом або цінами на зерно.
«Ми цілком можемо впоратися без них, як це було до початку повномасштабного вторгнення», - акцентував глава української дипломатії.
Як повідомлялося, у серпні ВМС України оголосили про відкриття тимчасового маршруту, яким можуть скористатися цивільні судна, в першу чергу ті, що перебувають в портах Великої Одеси з 2022 року та не змогли вийти у море через військову агресію РФ.
В результаті 16 серпня з Одеського порту вийшло перше таке судно - контейнеровоз Joseph Schulte (прапор Гонконг), після нього - ще чотири судна.
У вересні новим тимчасовим коридором до портів Великої Одеси зайшли два перших цивільних судна під завантаження. Згодом одне з цих суден (Resilient Africa) вже вийшло "гуманітарним коридором" в напрямку Босфору із 3 тис. пшениці. Друге судно (балкер Aroyat) тоді завантажувалось українською пшеницею для Єгипту, після цього воно вийшло до Туреччини.
Фото: ОП