Надійність енергосистеми України забезпечена. Станом на 28 листопада 2023 року нестачі електричної енергії в системі немає.

Про це Українському Радіо заявив директор спецпроєктів у Науково-технічному центрі «Псіхея» Геннадій Рябцев.
«Так, дійсно, впродовж двох діб Укренерго заявляло, що чинних потужностей енергосистеми не вистачало для покриття всіх потреб. Через що це виникло? Це виникло через аварійне переведення в ремонт семи енергоблоків теплових електростанцій. Коли це сталося, Укренерго звернулася до наших партнерів з Євросоюзу і отримало аварійну допомогу, якою в повному обсязі було покрито всю нестачу. Тобто, внаслідок цього ситуативного дефіциту, в нас жоден зі споживачів не був відімкнений від енергосистеми, всі отримували енергію в повному обсязі.
Про що говорив керівник Укренерго? Він казав про те, що енергію від наших партнерів можна отримувати двома способами: або в рамках звичайного імпорту і це буде дешевше, або в рамках аварійної допомоги і тоді це буде дорожче. Він казав про те, що зараз потрібно змінити певні нормативні документи, які б дозволили не залучати дуже дорогу аварійну допомогу. А щоб просто залучати ту електроенергію, яка наявна в наших сусідів і вони готові нею поділитися в обсязі 1,2 ГВт. Тобто, зараз нестачі електричної енергії в системі немає. У нас в цьому плані все добре і з потужностями, і з резервами. Це було лише дві доби. І, до речі, це відбувалося не лише на минулому тижні, а й в міжсезоння, і коли температура була плюс 30. Про що це свідчить? Це свідчить про те, що якщо в нашій системі виникає ситуативна нестача, або вона виникає в системі континентальної Європи, то або ми їм допомагаємо надлишковою енергією, або вони допомагають нам. Тобто, надійність системи забезпечена», - констатував експерт.
Разом з тим він підкреслив: сказане не означає, що люди мають приходити додому і вмикати всі наявні електроприлади.
Як повідомляв Укрінформ, Європейська мережа операторів системи передачі електроенергії збільшила технічну можливість для імпорту електроенергії Україною та Молдовою на 500 МВт - до 1700 МВт.