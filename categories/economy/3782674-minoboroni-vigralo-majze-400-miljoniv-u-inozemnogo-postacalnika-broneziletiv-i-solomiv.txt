Міністерство оборони виграло майже 400 мільйонів гривень в іноземного постачальника бронежилетів та шоломів для Збройних сил України.

Як передає Укрінформ, про це повідомляє пресслужба відомства.
«Іноземний постачальник мусить повернути Міністерству оборони України гроші за неякісний товар - таким є рішення міжнародного арбітражного суду», - йдеться в повідомленні.
Загальна сума задоволених вимог становить приблизно 10 мільйонів євро і включає, окрім власне вартості товару, штрафні санкції, відсотки за рік та арбітражний збір (оскільки договір є зовнішньоекономічним, то суми зобовʼязань - у євро. У гривнях ця сума становить майже 400 мільйонів).
Зазначається, що на початку повномасштабного вторгнення Міноборони придбало в цього іноземного постачальника бронежилети та шоломи для ЗСУ.
«Протягом весни та літа 2022 року постачальник передавав товар належної якості. Однак наступні партії, які надходили восени та взимку 2022 року, не проходили балістичні випробування - Міноборони не приймало їх», - зауважили у відомстві.
Українська сторона вимагала від постачальника повернути гроші за товар, який постачали без підтвердження про балістичні випробування, та сплатити штрафні санкції. Постачальник вимогу не виконав.
Юридична служба Міноборони подала позов до міжнародного арбітражного суду про стягнення вартості непоставлених бронежилетів та шоломів, штрафних санкцій та відсотків річних.
За рішенням арбітражу, річні відсотки продовжують нараховуватись на вартість непоставленого товару до моменту повернення грошей.
Як повідомляв Укрінформ, Міноборони пришвидшило передачу бойових дронів Збройним силам України.