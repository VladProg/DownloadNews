Ракетний обстріл російською федерацією України може призвести до перебоїв в енергозабезпеченні та віялових відключень, профільні служби працюють над оперативною ліквідацією наслідків ударів.

Про це повідомив заступник керівника Офісу Президента Кирило Тимошенко у Телеграмі, передає Укрінформ.
"Під прицілом енергообʼєкти від Львова до Запоріжжя, Київщини, Хмельниччини, Дніпра і Вінниці, Франківщини, Сумщини, Харківщини, Житомирщини, Кіровоградщини, загалом весь південь. Це може вплинути на стабільність енергозабезпечення, тому потрібно бути готовими до наслідків таких обстрілів аж до віялових відключень", - зазначив він.
Тимошенко підкреслив, що профільні служби докладають усіх зусиль, щоб якомога швидше ліквідувати наслідки обстрілів.
Заступник керівника ОП назвав нинішні дії росії тероризмом.
За його словами, росіяни застосовують авіацію та величезну кількість ракет по об'єктах критичної інфраструктури задля знищення енергозабезпечення країни.
"Немає такої ракети, яка змусить нас відступити", - наголосив він.
Як повідомлялося, у понеділок зранку росія здійснює масовані ракетні удари по Україні.