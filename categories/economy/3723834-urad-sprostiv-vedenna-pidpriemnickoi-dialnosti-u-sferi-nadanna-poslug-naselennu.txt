Кабінет Міністрів скасував необхідність погодження місцевими органами влади режиму роботи підприємств у сфері послуг та вноситься ряд інших змін до Правил побутового обслуговування населення.

Як передає Укрінформ, відповідну постанову було затверджено на засіданні Кабінету Міністрів України 16 червня 2023 року, про це повідомляє пресслужба Мінекономіки.
Зазначається, що урядова постанова скасовує ряд регуляторних норм, які були затверджені ще в 1994 році, а також змінює деякі права підприємців і вимоги до умов ведення бізнесу відповідно до потреб сьогодення.
Нові правила передбачають наступні зміни:

виключається норма щодо обов’язкової сертифікації послуг, адже державна система сертифікації припинила існування ще в 2018 році;
встановлюються права та обов’язки виконавців та споживачів при наданні побутових послуг;
надається право виконавцям самостійно встановлювати режим роботи об’єктів надання послуг, крім об’єктів, що належать до комунальної власності відповідних територіальних громад, режим роботи яких встановлюється виконавчими органами сільських, селищних, міських рад;
надається можливість споживачам розраховуватись в безготівковій формі за надані послуги;
встановлюється вимога обслуговувати споживачів державною мовою при наданні послуг, або на прохання споживача іншою мовою, прийнятною для сторін;
визначаються деякі інші особливості надання окремих видів побутових послуг.

«Уряд продовжує проводити послідовну політику дерегуляції українського бізнес-середовища. Ми скасовуємо документи, які втратили актуальність, гальмують розвиток підприємництва та заважають інвестувати в українську економіку. Наше завдання створити таке бізнес-середовище, в якому підприємці не будуть витрачати свою енергію та час на непотрібну дозвільну документацію, а займатимуться виключно розвитком своїх підприємств», - наголосила перший віцепрем’єр-міністр України – міністр економіки України Юлія Свириденко.
Як повідомляв Укрінформ, Міністерство економіки презентувало сайт, завдяки якому кожен українець зможе розібратися в ключових питаннях дерегуляції.