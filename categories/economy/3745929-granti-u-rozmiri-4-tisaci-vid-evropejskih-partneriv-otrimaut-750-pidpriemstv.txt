За фінансової підтримки ЄС та Уряду Німеччини стартувала ще одна хвиля надання грантів загалом на 3 млн євро від EU4Business для мікропідприємництва.

Про це під час презентації в Укрінформі Програми “Грант від EU4Business для мікробізнесу” сказав заступник міністра фінансів України Юрій Драганчук.
За його словами, головна мета грантової допомоги – підтримати відновлення підприємницької діяльності на територіях України, що найбільше постраждали від бойових дій та були окуповані, а також посилити стійкість мікробізнесу в інших регіонах України під час війни.

“Відновлення активності бізнесу, його прагнення до успіху попри війну – важливі чинники нашої фінансової стабільності та подальшого відновлення. Гранти від EU4Business для мікробізнесу – чергове свідчення надійної підтримки України та українців нашими міжнародними партнерами – Європейським Союзом та Урядом Німеччини. Мінфін продовжує активно залучати, у тому числі через Фонд розвитку підприємництва, нові програми та проєкти з фінансової підтримки малого бізнесу”, – зазначив Драганчук.
Заступник виконавчого директора ФРП Валерій Майборода деталізував, що грантову підтримку одержать 750 підприємців з різних регіонів України. Кожен із них отримає 4 тис. євро (у гривневому еквіваленті) для фінансування заходів з відновлення.
"Це може бути і придбання обладнання, і виплати заробітної плати, і закупівля сировини. Тобто все те, що допоможе бізнесу відновитись і розпочати свою діяльність на деокупованих та постраждалих регіонах", - сказав Майборода.
Гранти буде надано у межах 3 конкурсів.

"Ми стартуємо з першим конкурсом, що спрямований на постраждалі регіони. Це Чернігівська, Сумська, Харківська, Запорізька, Дніпропетровська, Миколаївська, тобто ті області, які межують із лінією фронту. Конкурс відбуватиметься з 8 по 21 серпня для 250 підприємців. Результати будуть відомі десь за два тижні після його завершення", - розповів Майборода.
Наступний конкурс буде спрямований на підприємців з деокупованих регіонів, він відбудеться з 22 серпня по 4 вересня. Третій конкурс буде для всіх підприємців України - з 5 вересня по 18 вересня.
Щоб взяти участь у програмі, підприємцю необхідно заповнити заявку на порталі "Дія". Необхідно правильно вказати інформацію про показники діяльності підприємства до війни та після повномасштабного вторгнення, а також визначити чіткі напрями використання коштів мікрогранту, які не можуть змінюватись під час подальшого фінансування. Після того, як інформація буде внесена підприємцем на порталі "Дія", вона потрапить до банків, які мають перевірити ділову репутацію підприємця, його кредитну історію та пов'язаних юридичних осіб. Участь у програмі беруть Ощадбанк, ПриватБанк та Банк Львів.
До Програми можуть долучитися мікропідприємства, які мають до 9 працівників та річний дохід до 2 млн євро, працюють за видами економічної діяльності, визначеними програмою мікрогрантів, починаючи з 1 лютого 2021 року або раніше, мають позитивну кредитну історію, не мають заборгованості перед бюджетом України, не отримували міжнародну технічну допомогу, починаючи з 1 лютого 2022 року.
Як повідомляв Укрінформ, Міністерство фінансів України у червні залучило 3 млрд дол. США грантів та пільгового фінансування від міжнародних партнерів.