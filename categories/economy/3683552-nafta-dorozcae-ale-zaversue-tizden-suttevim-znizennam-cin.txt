Ціни на нафту піднімаються у п'ятницю, 17 березня, але завершують тиждень суттєвим зниженням на тлі загального падіння апетиту до ризику на світових ринках через ситуацію у банківському секторі США.

Як передає Укрінформ, про це повідомляє enkorr.
Вартість травневих ф'ючерсів на нафту Brent на лондонській біржі ICE Futures становить $75,5 барель, що на $0,8 (1,07%) вище за ціну на закриття попередньої сесії. У четвер ці контракти здорожчали на $1,01 (1,4%), до $74,7 за барель.
Ціна ф'ючерсів на нафту WTI на квітень на електронних торгах Нью-Йоркської товарної біржі (NYMEX) піднялася на $0,75 (1,1%), до $69,1 за барель. За підсумками попередньої сесії вартість контрактів збільшилася на $0,74 (1,1%), до $68,35 за барель.
З початку цього тижня як Brent, так і WTI здешевшали на понад 10%. Це найгірша тижнева динаміка для ринку з початку поточного року.
Трейдери уважно стежать за ОПЕК+, вважаючи, що країни картелю можуть вжити заходів у відповідь на падіння ринку, зазначає агентство Bloomberg.
«Зовнішні чинники продовжують диктувати умови нафтовому ринку. Проблема спаду на ринку, ймовірно, викликає побоювання у ОПЕК+, проте навряд чи варто чекати від неї швидких дій. Швидше ОПЕК+ дочекається, доки ситуація заспокоїться», – каже Уоррен Паттерсон, який відповідає за стратегію на сировинних ринках в ING Groep NV.
Міністр енергетики Саудівської Аравії принц Абдулазіз бен Сальман і віцепрем'єр рф алєксандр новак у четвер підтвердили прихильність своїх країн до рішення, ухваленого ОПЕК+ у жовтні 2022 року, - про скорочення видобутку нафти на 2 млн барелів на добу до кінця 2023 року.
Днем раніше саудівський принц сказав в інтерв'ю Energy Intelligence, що нафтовий ринок схильний до великої невизначеності, тому ОПЕК+ не має наміру змінювати параметри угоди, ухваленої в жовтні минулого року.
Як повідомлялося, нафтогазові доходи росії у 2023 році знизилися майже вдвічі.