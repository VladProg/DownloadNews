В Україні запроваджено процедуру проведення технічної інвентаризації нерухомого майна, покликану спростити комунікацію між фізичними і юридичними особами та органами влади.

Про це повідомляє у Фейсбуці Міністерство розвитку громад, територій та інфраструктури, передає Укрінформ.
«Запроваджено процедуру проведення технічної інвентаризації нерухомого майна. Відповідну постанову було ухвалено Кабінетом Міністрів. Вводяться чіткі правила формування технічних паспортів та інших документів щодо нерухомості», - йдеться в повідомленні.
За словами заступниці міністра розвитку громад, територій та інфраструктури Наталії Козловської, із запровадженням цієї процедури будуть мінімізовані корупційні схеми в будівельній сфері. Адже весь документообіг здійснюватиметься в Єдиній державній електронній системі у сфері будівництва, а тому буде прозорим та унеможливить стороннє втручання.
У міністерстві зауважили, що цифровізація процесів у сфері будівництва особливо важлива зараз, коли держава розпочала прийом документів для відбудови житла, зокрема за програмою «єВідновлення».
Очікується, що чітка процедура технічної інвентаризації також спростить комунікацію між фізичними, юридичними особами та органами державної і місцевої влади.
Як повідомлялося, 4 березня Кабінет Міністрів затвердив Державну антикорупційну програму на 2023-2025 роки. Вона містить заходи, спрямовані на підвищення ефективності системи запобігання корупції в різних сферах суспільного життя, формування негативного ставлення до корупції в суспільстві, та забезпечення невідворотної відповідальності за такі дії.
Фото: Марія Ковальчук