Міністр енергетики Герман Галущенко провів термінові розмови з єврокомісаром з питань енергетики Кадрі Сімсон і керівництвом міністерства енергетики США, під час яких обговорив допомогу для відновлення енергосистеми України.

Як передає Укрінформ, про це повідомляє Міністерство енергетики України.
Галущенко наголосив на нагальній потребі українського енергосектору у підтримці міжнародних партнерів.
«Ми вдячні за вже поставлене в Україну обладнання і матеріали. Водночас сьогодні ми маємо нагальну потребу у високовольтному обладнанні для відновлення та стабілізації роботи енергосистеми», - сказав міністр.
Згідно з повідомленням, міжнародні партнери запевнили Галущенка у цілковитій підтримці і готовності здійснити відповідні заходи для допомоги енергетичному сектору України. У ході розмов сторони також домовились про подальшу комунікацію для координування наступних кроків щодо підтримки України.
Як повідомлялося, ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі. Через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.
Європейський банк реконструкції та розвитку схвалив пакет фінансування в сумі 372 млн євро для надання підтримки компанії Укренерго.
Фото: Міненерго