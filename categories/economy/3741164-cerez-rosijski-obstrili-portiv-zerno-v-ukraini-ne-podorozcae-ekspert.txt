Через російські обстріли українських портів зерно в Україні не здорожчає.

Про це Українському радіо спрогнозував експерт "Економічного дискусійного клубу" Олег Пендзин, передає Укрінформ.
"Торік ми зібрали на 30% менше врожаю, ніж позаторік, і це було на рівні 76 млн тонн. Щоб усередині країни повністю прохарчуватися, Україні з населенням 40 млн потрібно було близько 18 млн тонн зерна. 8,2 млн людей покинули територію України як вимушені біженці, тож внутрішній обсяг споживання зернових сягає 13-14 млн тонн. Цьогоріч ми зберемо десь на 10% менше, ніж торік – понад 60 млн тонн. Тобто — набагато більше, ніж потрібно для внутрішнього споживання. Отже, ситуація жодним чином не відіб’ється на внутрішніх цінах", - зазначив Пендзин.
Водночас він додав, що ціну на зерно врожаю-2023 знатимемо, коли буде зрозуміла собівартість виробництва.
"У нас з 1 липня збільшилися ціни на паливно-мастильні матеріали, тож новий врожай збиратимуть із новими податками. А це докладе певного елементу до формування ціни на новий врожай. Маємо розуміти, що внутрішній ринок у нас буде повністю забезпечений. Окрім того, ми споживаємо не зерно, а кінцевий продукт, а це — результат роботи людської праці, результат вартості електрики і пального. Наші хлібовиробники є дуже соціально відповідальними підприємцями, і попри будь-які зміни, які відбувалися на внутрішньому ринку України, хліб у нас ніколи не дорожчав більш як на півтора-два відсотки на місяць. Гадаю, у межах тієї інфляції, яка на сьогоднішній момент очікується — це 12-13%, а до кінця року 18% — хлібна група може подорожчати в середньому на 3-5%", — констатував Пендзин.
Як повідомляв Укрінформ, Сполучені Штати закликали членів Ради Безпеки ООН спільними зусиллями натиснути на Росію, щоби вона не використовувала продовольство в якості зброї та припинила варварські атаки по українських портах, що тягне за собою глобальні наслідки.