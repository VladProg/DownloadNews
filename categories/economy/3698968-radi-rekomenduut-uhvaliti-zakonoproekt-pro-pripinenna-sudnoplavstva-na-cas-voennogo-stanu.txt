Комітет Верховної Ради з питань транспорту та інфраструктури рекомендує парламенту ухвалити законопроєкт, який дозволить тимчасово припиняти судноплавство під час воєнного або надзвичайного стану.

Про це повідомляється на сайті ВР, передає Укрінформ.
"Комітетом з питань транспорту та інфраструктури підготовлено до розгляду Верховною Радою України проєкт Закону «Про внесення змін до Закону України «Про внутрішній водний транспорт» щодо судноплавства під час введення воєнного або надзвичайного стану», реєстраційний №7651", - йдеться у повідомленні.
Розроблений законопроєкт дозволяє Адміністрації судноплавства тимчасово припиняти судноплавство у місцевостях, які є небезпечними через наближення до територій, на яких ведуться бойові дії або на яких запроваджено надзвичайний стан.
Зазначається, що чинний ЗУ «Про внутрішній водний транспорт» передбачає, що навігаційний період на внутрішніх водних шляхах є цілорічним, а також визначає вичерпний перелік випадків, коли може бути встановлена перерва у навігації та те, коли може бути тимчасово припинено судноплавство на окремих ділянках внутрішніх водних шляхів протягом навігаційного періоду. Цей перелік не враховує питання судноплавства у період воєнного стану. З цією метою й розроблено законопроєкт №7651.
Як повідомлялось, у квітні Шостий апеляційний адміністративний суд відхилив вимоги припинити дію постанови Кабінету Міністрів №1499, якою перезавантажується система підготовки та дипломування моряків з урахуванням міжнародних вимог та практик.
За два місяці з початку роботи оновленої процедури понад 1200 моряків отримали кваліфікаційні документи, при цьому лише 80 моряків – обґрунтовану відмову.