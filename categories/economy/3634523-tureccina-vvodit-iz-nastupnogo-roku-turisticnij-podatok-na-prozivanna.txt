З 1 січня 2023 року у Туреччині почнуть стягувати податок на проживання в розмірі 2% від загальної суми, сплаченої за нічліг та всі товари та послуги, надані разом з ночівлею.

Про це повідомляє Укрінформ із посиланням на профільне видання Turizm Güncel.
“З 1 січня 2023 року почнуть стягувати податок на проживання, який було запроваджено як новий податок у туристичній сфері в період пандемії, але його запровадження було відкладено до 2023 року”, - повідомляє видання.
Сума податку на проживання становить 2% від загальної суми, сплаченої за нічліг та всі товари та послуги, надані разом з ночівлею.
“Наприклад, із гостя, який залишиться на дві ночі в готелі, вартість якого становить 75 євро за ніч, установа сплатить державі податок на проживання в розмірі 3 євро (59 лір і 45 центів)”, - роз'яснює видання.
Усі послуги, такі як їжа, напої, розваги, користування басейном, спортивними, термальними та подібними зонами, які пропонуються в об’єкті розміщення як концепція разом із послугою ночівлі, підлягатимуть оподаткуванню. Це стосується типів розміщення «ліжко+сніданок», «напівпансіон», «повний пансіон», «все включено», «ультра-все включено» та всі інші.
При цьому вечірки з нагоди весіль, проведення семінарів, конгресів, симпозіумів тощо, які пропонуються незалежно від ночівлі, не підпадають під дію податку.
Податок стосується усіх об'єктів, які надають послуги з ночівлі, незалежно від того, чи мають вони свідоцтво про туристичну діяльність та/або свідоцтво про відкриття/діяльність бізнесу. У галузі вважають, що нововведення призведе до легалізації нелегальних центрів розміщення.