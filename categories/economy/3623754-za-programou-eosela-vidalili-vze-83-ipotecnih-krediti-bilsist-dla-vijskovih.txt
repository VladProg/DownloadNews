У межах державної програми іпотечного кредитування «єОселя» видано 83 кредити. Банкам вже надійшло понад 20 тис. заявок від потенційних клієнтів.

Про це повідомляє Міністерство економіки України, передає Укрінформ.
«У межах державної програми іпотечного кредитування видано вже 83 кредити, переважна більшість - для військовослужбовців», - йдеться в повідомленні.
Зазначається, що 82% кредитів взято на придбання квартир на вторинному ринку, 18% - на придбання житла від забудовника.

У Мінекономіки наголошують, що банки отримали понад 20 тис. заявок від потенційних позичальників. З низ 6 417 заявки отримали попереднє позитивне рішення банків. Далі на них чекає підтвердження даних, пошук квартири та підготовка документів.
Як повідомлялося, із жовтня на порталі "Дія" у тестовому режимі запрацювала програма доступного кредитування для українців "єОселя". Це програма доступного кредитування на житло з пільговими ставками 3% для чотирьох категорій (військовослужбовці за контрактом, захисники України, силовики та їхні родини, а також медики, педагоги, науковці, які працюють у державному та комунальному секторах) або 7% – для всіх інших категорій. Умови кредитування за програмою: пільгова відсоткова ставка; максимальний термін кредитування – до 20 років; мінімальний перший платіж – не менше ніж 20% від суми. Наразі в програмі беруть участь 5 банків.