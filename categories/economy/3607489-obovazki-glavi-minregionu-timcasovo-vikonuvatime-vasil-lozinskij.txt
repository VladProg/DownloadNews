Кабінет Міністрів ухвалив рішення про тимчасове покладення виконання обов’язків міністра розвитку громад та територій України на першого заступника міністра Василя Лозинського.

Як повідомляє Укрінформ, відповідне розпорядження оприлюднено на Урядовому порталі.
«Покласти тимчасово з 4 листопада 2022 р. виконання обов’язків міністра розвитку громад та територій України на першого заступника міністра розвитку громад та територій України Лозинського Василя Мироновича», - йдеться у документі.
Як повідомлялося, 3 листопада Верховна Рада звільнила Олексія Чернишова з посади міністра розвитку громад і територій. Того ж дня Кабінет Міністрів призначив його головою правління НАК «Нафтогаз України».
Раніше, 1 листопада, Кабмін звільнив Юрія Вітренка з посади голови правління Нафтогазу, яку він обіймав із квітня 2021 року.