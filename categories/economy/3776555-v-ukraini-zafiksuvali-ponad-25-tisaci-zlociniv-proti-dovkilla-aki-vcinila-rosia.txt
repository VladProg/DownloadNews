Міністерство захисту довкілля та природних ресурсів України зафіксувало понад 2,5 тис. злочинів проти довкілля, які вчинила Росія в Україні за час повномасштабного вторгнення.

Як повідомляє кореспондент Укрінформу, про це заявив міністр захисту довкілля та природних ресурсів України Руслан Стрілець під час міжнародної конференції "United for justice. United for nature".
"За час повномасштабного вторгнення Росія вчинила в Україні понад 2,5 тис. злочинів проти довкілля. Це лише ті, що нам вдалося зафіксувати, і є ще ті, які потрібно буде доопрацювати і покласти в загальний "кошик" збитків", - сказав він.
Стрілець зазначив, що торік сума збитків, які Росія завдала довкіллю України з 24 лютого 2022 року, становила близько 26 млрд євро. За його словами, станом на 20 жовтня цього року сума збитків вже сягнула 55 млрд євро.
Міністр наголосив, що Міндовкілля продовжує фіксувати збитки щодня і вони будуть включені у міжнародний реєстр збитків.
Як повідомляв Укрінформ, Офіс генерального прокурора проводить розслідування за майже 200 фактами екологічних воєнних злочинів, вчинених в Україні Росією.
Фото: ОГП