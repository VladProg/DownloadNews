Ціни на нафту знижуються на торгах у четвер, 3 листопада, на тлі підйому долара у зв'язку з рішенням Федеральної резервної системи (ФРС) США знову підвищити ключову ставку.

Як передає Укрінформ, про це повідомляє enkorr.
Вартість січневих ф'ючерсів на нафту Brent на лондонській біржі ICE Futures становить $95,65 за барель, що на $0,51 (0,53%) нижче за ціну на закриття попередньої сесії. За підсумками торгів у середу ці контракти подорожчали на $1,51 (1,6%), до $96,16 за барель.
Ціна ф'ючерсів на нафту WTI на грудень на електронних торгах Нью-Йоркської товарної біржі (NYMEX) зменшилася на $0,61 (0,68%), до $89,39 за барель. На час закриття попередніх торгів вартість цих контрактів піднялася на $1,63 (1,8%), до $90 за барель.
Федрезерв очікувано підняв відсоткову ставку на 75 базисних пунктів, тепер її діапазон становить 3,75-4% річних. Вона була підвищена на таку величину за підсумками четвертого засідання поспіль. Наразі ставка знаходиться на максимальному рівні з січня 2008 року.
При цьому американський ЦБ вказав на можливість уповільнення темпів зростання ставки надалі. Глава ФРС Джером Пауелл на прес-конференції після засідання заявив, що, ймовірно, це питання обговорюватиметься на грудневій зустрічі або на початку наступного року.
Підтримку нафтового ринку напередодні надали офіційні дані щотижневих даних про запаси енергоресурсів у Штатах.
Комерційні запаси нафти в США минулого тижня зменшилися на 3,12 млн барелів - до 436,83 млн бар., свідчать дані щотижневої доповіді міністерства енергетики країни. Товарні запаси бензину знизилися на 1,26 млн бар. і становили 206,63 млн бар. Комерційні резерви дистилятів збільшилися на 427 тис. бар., до 106,78 млн бар.
Експерти очікували на зниження запасів нафти на 200 тис. бар., бензину - на 1 млн бар., дистилятів - на 500 тис. бар.