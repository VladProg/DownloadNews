У результаті ракетних російських ударів вночі 28 травня енергетична інфраструктура уникла нових пошкоджень.

Про це повідомила НЕК «Укренерго» в Телеграмі, передає Укрінформ.
У компанії відмітили, що в енергосистемі виробляється достатньо електроенергії для покриття споживання, але у вечірні години просять громадян споживати електроенергію ощадливо. Оскільки зараз в енергосистемі працює значно менша кількість енергоблоків через активні ремонтні кампанії на теплових електростанціях, а також на деяких енергоблоках АЕС.
"У суботу (27 травня - ред.) для покриття вечірнього піку споживання енергосистема України брала аварійну допомогу від енергосистеми Румунії. Це ситуативний захід, який застосовується при недостатності потужностей власних електростанцій у певний проміжок часу для покриття споживання", - йдеться у повідомленні.
Як повідомлялося, внаслідок попередніх масованих ракетних та дронових атак на енергосистему різного ступеня пошкоджень зазнали всі теплові електростанції країни, а також декілька гідроелектростанцій.
За даними Укренерго, у травні 2023 року після сезону масованих атак на українську енергосистему втрати встановленої потужності зросли до 27 ГВт. ч.

Перше фото: ДТЕК