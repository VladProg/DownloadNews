Україна, заручившись підтримкою партнерів, продовжить допомагати країнам світу попри вихід Росії із «зернової угоди».

Про це йдеться у дописі Управління стратегічних комунікацій Апарату Головнокомандувача Збройних сил України у Телеграмі, передає Укрінформ.
У Страткомі нагадали, що рівно рік тому у Стамбулі була підписана угода про забезпечення так званого "зернового коридору", яка розблокувала експорт продовольчих товарів та зерна з трьох чорноморських портів.
До російського вторгнення Україна була п’ятим за масштабом експортером зерна у світі. Блокування Росією українських портів призвели до глобального зростання цін на зернові.
"За оцінкою ООН, дефіцит зерна і подорожчання продуктів поставили перед ризиком голоду 50 мільйонів людей. Країна-терорист своїми діями загрожувала виживанню цілих націй Африки та Близького Сходу", - наголосили у Страткомі.
Там підкреслили, що Росія тривалий час використовувала блокаду морського експорту як інструмент тиску на Україну та Захід. Після підписання "зернової угоди" у Кремля стало менше можливостей для шантажу глобальним голодом.
"Це був логічний наслідок успіхів ЗСУ та стратегічної співпраці з партнерами", - заявили у Страткомі, нагадавши, що після відновлення контролю над островом Зміїний Україна змогла відкрити рух каналом гирла Бистре з Дунаю до Чорного моря.
Зазначається, що протягом року зернова ініціатива дозволила перевезти понад 33 млн тонн зернових, що врятувало багато країн від голоду. Водночас угода принесла до бюджету України понад 20 млрд доларів.
При цьому Стратком нагадує, що Росія завдала ракетного удару по одеському порту наступного ж дня після підписання угоди. Це ще раз засвідчило, що російські терористи "заради своїх хворих амбіцій не зупиняться ні перед чим", хоч яких втрат зазнавали б вони самі чи країни, що залежать від українського зерна.
"Минає рік – і Росія оголошує про вихід із "зернової угоди". Однак Українська держава має свій план. Заручившись політичною згодою країн-партнерів, зокрема Туреччини, та довірою страховиків, Україна готова торувати свій економічний шлях. Ми продовжимо допомагати іншим країнам світу, адже лише у спільній боротьбі та взаємній підтримці здобудемо Перемогу", - наголошують у Страткомі.
Як повідомлялося, 22 липня 2022 року у Стамбулі Україна, Туреччина, ООН та Росія підписали угоду про розблокування портів та вивезення українського зерна. Для проходження цивільних суден було розблоковано три українські порти – "Одеса", "Чорноморськ" та "Південний". Згідно з угодою, морським шляхом експортувалося не лише зерно, а й мінеральні добрива.
Для загального нагляду та координації у Стамбулі було створено Спільний координаційний центр (СКЦ) під егідою ООН.
Росія 17 липня заявила про вихід із зернової угоди.
Фото: Фейсбук Олександр Кубраков