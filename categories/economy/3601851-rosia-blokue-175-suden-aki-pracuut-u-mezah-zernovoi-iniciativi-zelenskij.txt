російська федерація заблокувала вже 175 суден, які мали вирушити з портів у межах зернової експортної ініціативи.

Про це Володимир Зеленський повідомив під час відеозвернення, передає Укрінформ.
Він наголосив, що українська влада щоденно працює над захистом зернової експортної ініціативи.
"Очевидно, що росія знову має намір загострити глобальну продовольчу кризу, знову повернути загрозу масштабного голоду. І це, зокрема, відповідальність усіх наших партнерів – все ж таки гарантувати продовольчу безпеку й покінчити з цією брудною російською грою з голодом. На сьогодні через свідоме російське гальмування нашого продовольчого експорту кількість суден, які очікують можливості виконати контрактні зобовʼязання, – вже 175", - розповів Президент.

Зеленський констатував, що це не просто якась торгівельна проблема. Це погіршення доступу до їжі для мільйонів людей і загроза ще більшого зростання цін на базові продукти на різних континентах – і в Африці, і в Азії, і в Європі. "Якщо все-таки росії вдасться негативний сценарій, це завершиться новою масштабною міграційною кризою. росія як держава-терорист – терорист в усьому й заслуговує щоденного посилення міжнародного тиску на неї", – наголосив глава Української держави.
Він подякував усім лідерам та політикам, які це розуміють. Зокрема, висловив удячність Сенату Польщі, який ухвалив рішення офіційно визнати російську федерацію державою – спонсором тероризму. Президент України підкреслив, що такі рішення мають бути ухвалені більшістю країн світу, адже росія своїми діями не залишає альтернативи.
Фото: Мінінфраструктури