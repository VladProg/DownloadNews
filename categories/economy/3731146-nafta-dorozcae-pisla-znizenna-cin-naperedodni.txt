Нафта помірковано дорожчає у вівторок, 4 липня, на тлі скорочення видобутку Саудівською Аравією та поставок з Росії, проте ринок стримує зниження індексу ділової активності у США.

Як передає Укрінформ, про це повідомляє enkorr.
Вартість вересневих ф'ючерсів на сорт Brent на лондонській біржі ICE Futures становить $75,02 за барель, що на $0,37 (0,5%) вище за ціну на закриття попередньої сесії. У понеділок ці контракти здешевшали на $0,76 (1%), до $74,65 за барель.
Ціна ф'ючерсів на нафту WTI на серпень на електронних торгах Нью-Йоркської товарної біржі (NYMEX) підвищилася на $0,36 (0,52%), до $70,15 за барель. Напередодні ці контракти знизилися у ціні на $0,85 (1,2%), до $69,79 за барель.
У понеділок Саудівська Аравія повідомила про продовження добровільного скорочення видобутку нафти обсягом 1 млн барелів на добу (б/д) на серпень. Таким чином, у серпні видобуток нафти в Саудівській Аравії залишиться на рівні близько 9 млн б/д.
Тим часом Росія в рамках зусиль із забезпечення балансу ринку добровільно скоротить у серпні постачання на нафтові ринки на 500 тис. б/д через скорочення експорту на зазначену величину, заявив журналістам віцепрем'єр РФ Алєксандр Новак.
Спочатку нафта відреагувала на ці новини помірним позитивом, проте цього виявилося замало для суттєвого ралі, зазначили аналітики Sevens Report Research.
Негативним чинником для ринку стала новина про те, що індекс ділової активності у виробничому секторі США (ISM Manufacturing) у червні знизився до 46 пунктів із 46,9 пункту місяцем раніше. Експерти, консенсус-прогноз яких наводить Trading Economic, очікували зростання до 47 пунктів.
Тим часом індекс менеджерів із закупівель (PMI) у промисловості єврозони впав цього місяця до 43,4 пункту порівняно з 44,8 пункту у травні, згідно з остаточними даними Hamburg Commercial Bank (HCOB) і S&P Global. Раніше повідомлялося про зниження до 43,6 пункту. Підсумковий результат вказує на різке погіршення стану сектору з травня 2020 року, пише Trading Economics.