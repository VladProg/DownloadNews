Ощадбанк отримав від Європейського інвестиційного банку (ЄІБ) ліміт фінансування в розмірі 25 млн євро для підтримки українського підприємництва.

Як передає Укрінформ, про це повідомляє пресслужба банку.
"У рамках нової тристоронньої угоди з Європейським інвестиційним банком та Європейським інвестиційним фондом (Групою ЄІБ) Ощадбанк отримав новий ліміт у розмірі 25 млн євро для фінансування бізнесу за програмою гарантійного механізму", - йдеться в повідомленні.
Угода розширює доступ до кредитування підприємствам, які не мають достатньої застави на всю суму кредиту. Завдяки тристоронньому партнерству 70% кредиту покривається гарантією ЄІБ, а позичальник має забезпечити заставою лише 30% суми кредиту. Очікується, що завдяки збільшенню ліміту Ощадбанк зможе профінансувати більше 150 клієнтів на суму близько 1 млрд грн.
Заявки на фінансування приймаються з 7 березня 2023 року у відділеннях Ощадбанку.
Зауважується, що тристороння угода Ощадбанку з Європейським інвестиційним банком (ЄІБ) та Європейським інвестиційним фондом (ЄІФ) стала можливою завдяки підтримці Європейського Союзу в рамках ініціативи EU4Business.
Як повідомляв Укрінформ, Ощадбанк у межах кредитування бізнесу за напрямом енергозабезпечення профінансував 70 проєктів на загальну суму 35 млн грн.