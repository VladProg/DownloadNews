Україна та Молдова побудують мостовий перехід через Дністер в районі населених пунктів Ямпіль - Косеуць. Це дасть можливість українським експортерам отримати найкоротший шлях до країн ЄС в обхід окупованого Придністров’я.

Як передає Укрінформ, відповідну угоду підписали віцепрем’єр-міністр з відновлення – міністр розвитку громад, територій та інфраструктури Олександр Кубраков та міністерка інфраструктури та регіонального розвитку Молдови Лілія Дабіжа, повідомляє Мінвідновлення у Фейсбуці.
«Підписання Угоди є практичним продовженням домовленостей, досягнутих у 2021 році Президентами України та Молдови... Міст стане ключовою ланкою транспортного коридору між Києвом та Кишиневом. Окрім цього, завдяки мосту українські експортери отримають найкоротший шлях із центру України до країн Центральної та Південно-Східної Європи в обхід окупованого росіянами Придністров’я», - зазначив Кубраков.

За його словами, Ямпільський міст стане альтернативою паромній переправі на прикордонному переході «Ямпіль – Косеуць» та дозволить розвантажити міжнародний ПП «Могилів-Подільський – Отач», через який проходить практично весь транспортний потік між Україною та Молдовою.
Кубраков додав, що загальна довжина мосту становитиме понад 1400 метрів. Він матиме 2 смуги руху з тротуарами з обох сторін, а також буде враховувати стандарти безбар’єрності, зокрема передбачено влаштування тротуарів з пониженням рівня бортового каменю в межах пішохідних переходів та попереджувальні тактильні смуги.

Як повідомлялось, Міністерство розвитку громад, територій та інфраструктури і Міністерство інфраструктури та регіонального розвитку Республіки Молдова підписали Протокол, який дозволяє пришвидшити та наростити обсяги перевезень залізницею. Таким чином запроваджується проїзд без зупинки територією України між ПП «Фрікацей – Етулія» та «Рені – Джурджюлешть», що сприятиме збільшенню обсягу перевезень.
Фото: Мінвідновлення