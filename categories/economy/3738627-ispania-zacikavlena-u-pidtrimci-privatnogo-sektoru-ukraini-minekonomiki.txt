Іспанія запроваджує новий гарантійний фонд на 70 млн євро для іспанських компаній, які експортуватимуть в Україну.

Як передає Укрінформ, про це повідомляє пресслужба Мінекономіки, передає Укрінформ.
«Мінекономіки сфокусоване на підтримці та розвитку приватного сектору. Адже бізнес є рушієм економіки України та запорукою відбудови країни. Наразі ми зосереджені на будівництві, енергетиці, ІТ, сільському господарстві, зокрема, переробна галузь має величезний потенціал та створює додану вартість, також у планах створення потужного військово-промислового комплексу, щоб гарантувати безпеку країни та Європи. Ми запрошуємо іспанський бізнес до співпраці та долучення до відновлення України», - сказала перший віцепрем’єр-міністр України – міністр економіки України Юлія Свириденко під час онлайн-зустрічі з першим заступником Прем’єр-міністра – Міністром економіки та цифрової трансформації Королівства Іспанія Надією Кальвіньо..
Кальвіньо відзначила, що Іспанія зацікавлена у підтримці приватного сектору України, зокрема, йдеться про виділення фінансової підтримки українського МСП 70 млн євро через Європейський інвестиційний банк. Кошти передбачаються на проєкти з відбудови. Також Іспанія запроваджує новий гарантійний фонд на 70 млн євро для іспанських компаній, які експортуватимуть в Україну.
Сторони також обговорили питання торгівлі України з ЄС, зокрема щодо недопущення торговельних обмежень для української с/г продукції. Йдеться про рішення Європейської комісії щодо продовження обмежень на імпорт певної української с/г продукції до середини вересня 2023 року. Блокування українського зерна створює загрозу глобальної продовольчої безпеки. Також варто враховувати агресію росії проти України, спроби знищити український агросектор, щоб послабити обороноздатність країни.
«Ми сподіваємося, що Уряд Іспанії не підтримає продовження Європейською комісією обмеження на імпорт української с/г продукції. Також важливо знайти спільне рішення для розблокування експорту українського зерна морем, адже блокування експорту – це блокування української економіки. Це одна з найважливіших тем для України», - підкреслила Свириденко.
Як повідомлялось, із 24 лютого 2022 року Іспанія надала Україні 50 млн доларів США прямої бюджетної підтримки.