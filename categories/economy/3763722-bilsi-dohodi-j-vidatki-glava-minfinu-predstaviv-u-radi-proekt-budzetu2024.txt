Міністр фінансів Сергій Марченко 20 вересня 2023 року представив на засіданні Верховної Ради проєкт Закону України «Про Державний бюджет України на 2024 рік».

Як передає Укрінформ, про це повідомляє пресслужба Мінфіну.
“Бюджет наступного року є другим бюджетом, який уряд готує і подає на розгляд парламенту в умовах повномасштабної війни. Головною відмінністю цього бюджету є не тільки акумулювання максимального ресурсу на сектор безпеки та оборони, а й створення умов для відродження вітчизняного оборонно-промислового комплексу. Тому це бюджет, що спрямований на розвиток економіки для перемоги”, - сказав Марченко під час представлення бюджету.
Він перелічив макропоказники, на яких базується держбюджет-2024: номінальний ВВП – 7 825 млрд грн, зростання реального ВВП на рівні 5%, інфляція - 10,8%, зростання експорту товарів та послуг на 7,5%.
Доходи загального фонду держбюджету заплановані у сумі 1 560 млрд грн, що на 346 млрд грн більше від плану на цей рік. Видатки загального фонду держбюджету плануються в обсязі 3 108 млрд грн, що більше планового показника цього року на 325 млрд грн.
Потреба у міжнародному фінансуванні становить 42,83 млрд дол. США. Заплановано залучення коштів від міжнародних партнерів, зокрема Сполучних Штатів Америки, Міжнародного валютного фонду, Європейського Союзу, Світового банку, Японії.
Прогноз фінансування державного бюджету на 2024 рік передбачає зниження дефіциту до 20,4% ВВП (в 2023 року - 27% ВВП), що відповідає розрахункам міжнародних партнерів. Водночас державний борг зростає до 8 184 млрд грн, або 104,6% ВВП.
Державні запозичення плануються в обсязі 2 134 млрд грн, в тому числі внутрішні – 422 млрд грн. Погашення державного боргу заплановано в обсязі 607 млрд грн, його обслуговування - 422 млрд грн.
За словами Марченка, наступного року очікується зростання надходжень за всіма основними податками. Крім того, як виняток, пропонується спрямувати до загального фонду держбюджету доходи Дорожнього фонду та зараховувати ПДФО із виплат військовим до спецфонду, а не до місцевих бюджетів. Очікуваний ресурс від ПДФО військових – близько 100 млрд грн, що підуть на сектор безпеки та оборони, розвиток вітчизняного ОПК.
Що стосується видатків, то загальний ресурс на національну безпеку та оборону у 2024 році закладено на рівні 1 784 млрд грн (близько 23% ВВП), що на 212 млрд грн більше, ніж 2023 року. Зокрема, на грошове забезпечення військовослужбовцям буде спрямовано 1 072 млрд грн, на створення і закупівлю озброєння та військової техніки - 540 млрд грн.
Майже 56 млрд грн заплановано на розвиток оборонно-промислового комплексу, що в 7 разів більше обсягу цього року. Крім того, 48 млрд гривень передбачено виділити на закупівлю дронів. Ресурс – кошти військового ПДФО.
На соціальний захист населення передбачається 468,8 млрд грн. З яких 271,9 млрд грн – трансферт Пенсійному фонду на виплату пенсій, а 136,5 млрд грн – допомога особам, які потрапили у складні життєві обставини, на дітей та малозабезпеченим сім’ям.
На підтримку ветеранів війни буде спрямовано 14,3 млрд грн. На охорону здоров’я (з трансфертами) – 201,9 млрд грн, освіту – 178,8 млрд грн, спорт – 7,5 млрд грн, культуру – 10,7 млрд грн, цифрову трансформацію - 2,5 млрд грн, науку – 13,5 млрд грн та підтримку бізнесу – 30,8 млрд грн.
Також у проєкті бюджету на наступний рік передбачена реалізація реформи оплати праці держслужбовців, що є важливим елементом переговорного процесу про вступ України до Європейського Союзу.
Як повідомлялось, Кабінет Міністрів 15 вересня подав до Верховної Ради законопроєкт “Про Державний бюджет України на 2024 рік”.