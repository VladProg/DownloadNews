Президент НАЕК "Енергоатом" Петро Котін взяв на себе обов'язки генерального директора Запорізької атомної електростанції.

Як передає Укрінформ, про це Котін заявив у відеозверненні.
"Відповідно до чинного законодавства, дозвільних та регламентних документів, мною прийняте рішення взяти на себе виконання обов'язків генерального директора ЗАЕС. Адміністрування станції перенесене до Києва, починаючи з моменту викрадення окупантами гендиректора ЗАЕС Ігоря Мурашова", - сказав Котін.
Він наголосив, що всі рішення стосовно функціонування станції надалі прийматимуть безпосередньо у центральному офісі Енергоатома. Водночас усі технічні питання роботи ЗАЕС вирішуватимуться, як і раніше, технічним персоналом станції за погодженням із центральним офісом.

Котін також закликав працівників ЗАЕС не підписувати жодних угод із росіянами.
Як повідомлялося, 4 жовтня МАГАТЕ заявило, що звільнений із полону генеральний директор Запорізької АЕС Ігор Мурашов не продовжуватиме роботу на станції.
ЗАЕС, найбільша атомна станція в Європі, з 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.
Із початку вересня на ЗАЕС на постійній основі перебувають два інспектори МАГАТЕ. Зараз електростанція не виробляє електроенергії, всі блоки переведені в режим "холодний зупин".