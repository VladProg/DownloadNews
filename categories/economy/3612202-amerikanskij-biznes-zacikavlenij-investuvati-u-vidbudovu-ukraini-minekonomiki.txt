Бізнес Сполучених Штатів Америки зацікавлений в інвестиціях у проєкти відбудови України.

Як передає Укрінформ, про це повідомляє пресслужба Мінекономіки за підсумками зустрічі першого віцепрем’єр-міністра – міністра економіки України Юлії Свириденко з представниками Торгової палати США в Вашингтоні та «круглого столу» за участі представників американського бізнесу, організованому Американсько-українською діловою радою.
«Є дві прості тези, які ми прагнемо донести до іноземних інвесторів. Перша: Україна здатна створити протягом 10 років економічне диво. Для цього є головні умови: бажання і воля керівництва нашої держави та розуміння й сприяння з боку наших міжнародних партнерів. Друга теза, що випливає з першої: найбільший ризик для інвестора сьогодні - не інвестувати в Україну. Великий інтерес до інвестицій в нашу державу, який ми побачили тут, у США, свідчить про те, що наші сигнали почуті та сприйняті позитивно», - заявила Свириденко за результатами зустрічей з американським бізнесом.
Зазначається, що під час зустрічей вона розповіла про електронну платформу Advantage Ukraine, на якій зібрано сотні інвестпроєктів та можливостей у десяти галузях економіки.
Свириденко додала, що загалом через платформу надійшло понад 370 запитів. Найбільший інтерес викликають інвестиції в інновації та технології, а також агропромисловий комплекс.
Віцепрем'єр наголосила, що українська влада при вирішенні стратегічних чи поточних питань перебуває на зв’язку із бізнесом. Крім того, український уряд активно працює над питанням страхування військових ризиків, яке є ключовим для потенційних інвесторів.
Як повідомляв Укрінформ, перша віцепрем’єр-міністр – міністр економіки України Юлія Свириденко перебуває з візитом у США. Вона вже провела зустрічі з міністром торгівлі США Джиною Раймондо, заступником держсекретаря США з економічного зростання, енергетики та навколишнього середовища Хосе Фернандесом, заступником Адміністратора USAID з питань Європи та Євразії Ерін МакКі, іншими представниками уряду США.