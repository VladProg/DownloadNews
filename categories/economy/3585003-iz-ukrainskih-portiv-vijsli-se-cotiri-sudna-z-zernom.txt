У рамках реалізації «зернової ініціативи» з портів Великої Одеси вийшли ще чотири судна, навантажені аграрною продукцією.

Як передає Укрінформ, про це повідомляє пресслужба Міністерства інфраструктури у Фейсбуці.
"Сьогодні, 3 жовтня, в рамках реалізації «зернової ініціативи» з портів Великої Одеси вийшли 4 судна з 77,4 тисячі тонн зерна для країн Африки, Азії та Європи", - йдеться у повідомленні.
Зазначється, що з Одеського порту вийшли балкери FPMC B 201 та MICHALIS, а з порту «Чорноморськ» — SPRING, SAFFET AGA. Зокрема, балкер SPRING доставить 8 тисяч тонн кукурудзи до Єгипту.

З моменту виходу першого судна з українським продовольством, враховуючи сьогоднішні судна, експортовано 5,9 мільйона тонн агропродукції.
Загалом з українських портів вийшло 261 судно з продовольством для країн Азії, Європи та Африки.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина, генеральний секретар ООН Антоніу Гутерреш та росія підписали ініціативу про безпечне транспортування зерна і продуктів з портів "Одеса", "Чорноморськ" та "Південний". Угода розрахована на 120 днів.
У рамках ініціативи перше судно, завантажене українським збіжжям, було відправлене 1 серпня.