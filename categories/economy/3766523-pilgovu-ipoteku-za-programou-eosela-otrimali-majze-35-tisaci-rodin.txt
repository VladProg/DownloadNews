За програмою єОселя від початку її старту 3,471 тис. родин отримали пільгові іпотечні кредити на суму 5 млрд грн.

Як передає Укрінформ, про це повідомляє пресслужба Мінекономіки.
“Від початку дії програми єОселя пільгові кредити на придбання житла взяла вже 3471 українська родина на загальну суму майже 5 млрд грн. Більшість з них - понад 70% - це родини військовослужбовців та силовиків, які можуть взяти кредит на пільгових умовах - під 3%. Так само, як і медики, вчителі та науковці”, - зазначила заступниця міністра економіки України Надія Бігун.

Вона зазначила, що з 1 серпня кредит за програмою єОселя можуть взяти всі українці, які не мають свого житла, або потребують покращення житлових умов. Для них ставка кредитування становить 7%. Ми спостерігаємо зростання попиту на ці кредити - вже другий тиждень поспіль 25% виданих кредитів надано під 7%. Всього минулого тижня банки видали українцям іпотечних кредитів на 282 млн грн.
Зокрема, минулого тижня українці отримали за програмою єОселя 188 кредитів, серед яких: кредити під 3% отримали 93 військовослужбовці та силовики, 22 педагоги, 22 медики та 3 науковці та кредити під 7% отримали 45 українців без власного житла, 3 внутрішньо переміщені особи.
Найчастіше кредити брали для придбання житла на вторинному ринку (142 кредити) та у забудовника (46). Найбільше іпотечних кредитів взяли мешканці: Київської області - 54, міста Києва - 37, Волинської, Одеської областей - по 11 та Івано-Франківської області - 9.
Як повідомлялося, програма єОселя почала свою роботу в жовтні 2022 року. Реалізовують єОселю Мінекономіки, Мінцифри, «Укрфінжитло» та Дія.