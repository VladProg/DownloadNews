Національний банк провів чергові операції з обміну готівкового долара на безготівковий на суму 100 млн дол. США та обміну готівкового євро на безготівковий на суму 20 млн євро.

Як передає Укрінформ, про це повідомляє пресслужба НБУ в Фейсбуці.
"Національний банк України вчергове провів операції з системно важливими банками з обміну готівкової валюти на безготівкову для підкріплення кас банків. До обміну НБУ запропонував 100 млн дол. США та 100 млн євро", - йдеться в повідомленні.
У Нацбанку зазначають, що в обміну доларів США взяв участь один із 14 системно важливих банків. Була затребувана вся сума. Щодо обміну євро, то участь взяв 1 банк із 14 системно важливих, який обміняв 20 млн євро.
У Нацбанку наголосили, що такі операції здійснюються для вирішення проблеми з тимчасовою нестачею готівкової іноземної валюти в касах окремих банків, яка виникла через ситуативні логістичні труднощі з доставкою валюти з-за кордону. Проблема з нестачею готівкової валюти в касах окремих банків поступово вирішується, про що, зокрема, свідчить зменшення кількості банків – учасників таких операцій.
Загалом порівняно з початком вересня залишки готівки в касах банків істотно збільшилися й банки починають активніше задовольняти попит громадян у готівковій валюті.
Як повідомлялося, Національний банк України проводитиме операції з обміну готівкової валюти на безготівкову, доки це буде необхідно, а також рекомендує банкам збільшити обсяги завезення готівкової валюти, щоб унеможливити виникнення подібних труднощів у майбутньому.
Національний банк 7 вересня провів першу операцію з обміну готівкового долара на безготівковий. НБУ запропонував 100 млн дол. США готівкою й фактично вся сума була вибрана банками.