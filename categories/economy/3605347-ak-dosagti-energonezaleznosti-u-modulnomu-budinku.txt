Укрінформ розповідає, за якими правилами має будуватися та експлуатуватися автономна будівля, щоб вважатися енергоефективною.

Екологічний, сучасний, зведений з дотриманням норм з енергозбереження модульний будинок є альтернативою традиційній цегляній або дерев’яній споруді, поєднуючи в собі найкращі їхні якості - надійність, комфорт, екологічність та енергоощадливість. Однак потрібно знати певні особливості модульного будівництва, що безпосередньо впливають на якість та енергоефективність такого житла.
Правило перше. Обираємо конструктор
Відсутність центральних комунікацій - це не привід відмовляти собі у облаштуванні життя деінде за містом. Бажання стати незалежними від великого міста, підігріте метою зекономити на комунальних послугах, може підштовхнути до експерименту – переїхати в автономний, сучасний і до того ж енергоефективний модульний будинок.
Обрати місце для розташування модульного або каркасного будинку можна буквально за покликом серця, придбавши вподобану ділянку, на якій вже за місяць-два можна отримати затишну оселю. Адже каркасні будинки збираються з окремих готових секцій як конструктор прямо на ділянці, а модульні взагалі доставляються на місце вже готовими. І заселятися в них можна одразу після завершення монтажних робіт. Більше того, такі будинки можна перевозити з місця на місце і збирати по кілька разів, не втрачаючи якості складових елементів. До того ж, модулі такого будинку, як правило, випускаються вже з внутрішнім оздобленням та розведеною електрикою. Розставляйте меблі – і заїжджайте.
Сучасні пропозиції модулів для житлових приміщень містять безліч варіантів для планування. В світлі вимог до енергоефективності та екологічності вони як правило виготовляються з деревини та утеплюються мінеральною ватою або пінопластом. Кількість варіантів оздоблення фасадів настільки широка, що навряд чи знайдеться клієнт незадоволений пропозицією.
«Це повноцінні будинки. За такими – майбутнє. В Україні, зокрема, адже цегла, газ, метал, арматура будуть дорожчати, а деревини у нас багато, робочі руки є. Саме зараз настав час проєктувати нову Україну! Створювати цілі екосистеми з комфортних для проживання будь-якої пори року будиночків в екологічних місцях», - переконаний Тарас Демкура, засновник проєкту Budmall Center, віцепрезидент Українського національного комітету Міжнародної торгової палати.


Щодо принципу енергоефективності, яка є ще одною принадою автономного будинку, то він має бути закладений ще на етапі проєктних робот.
«Проєктування енергоефективних будівель має ґрунтуватися на системному підході до споруди як єдиної енергетичної системи, в якій взаємопов'язані архітектурно-планувальні, конструктивні та інженерні рішення для досягнення максимального рівня енергоефективності при спільній роботі», - пояснює генеральний директор компанії Budmall Engineering Олександр Марценюк.
Іншими словами, якщо стіни будинку залишаться не утеплені, вікна виготовлені з найдешевших склопакетів, неякісно зроблене перекриття будинку, через що виникатимуть додаткові тепловтрати, встановлення найенергоефективнішого кондиціонера чи конвектора не дасть потрібного результату. Як і неефективні інженерні рішення або кліматичне обладнання з низьким показником енергоефективності не призведуть до бажаного ефекту.
Правило друге. Рахуємо не витрати, а інвестиції
Коли ми говоримо про енергоефективність, то маємо на увазі не просто відмову від користування якимись послугами або скорочення витрат на ці послуги. Йдеться про якісні зміни надання цих послуг.
Іноді можна почути, що облаштування оселі на засадах енергоефективності коштуватиме занадто дорого. Але експерти ринку радять поставитися до питання фінансових витрат дещо з іншого боку. Вважайте внесок в енергоефективність будинку не витратами, а інвестицією. Адже у середньостроковій перспективі ці вкладення повернуться у вигляді скорочення витрат на електроенергію, опалення та водокористування.
«Показник енергоефективності – це значення того, наскільки вам буде холодно в будинку взимку і наскільки спекотно влітку. Він безпосередньо впливає на те, наскільки високі витрати ви будете нести, сплачуючи за комунальні послуги. Забезпечення належного рівня енергоефективності дозволить економити до 40% енергії, що, в свою чергу, позитивно позначиться на розмірі рахунків за комунальні послуги», - наголошує Тарас Демкура.
Отже, чим менше енергії використовує будівля для підтримання сприятливого мікроклімату в приміщенні, тим більш енергоефективною вважається.
Наразі в Україні існує 7 класів енергоефективності будинків – від найбільш економного А до найгіршого G (причому клас G практично не зустрічається).

Основний шлях підвищення класу енергоефективності – скорочення витрат електроенергії, в першу чергу на опаленні (бо встановлення в нинішніх умовах газового котла, напевно, складно вважати вдалим енергоефективним рішенням).
Кліматичні умови в нашій країні такі, що опалювальний сезон, в залежності від регіону, триває в середньому 6 місяців. Відтак, опалювальна система в автономному будинку має бути не тільки надійною та безперебійною, а ще й ресурсно малозатратною.
Електричний або твердопаливний котел, тепла підлога, геотермальний тепловий насос, електричний обігрівач, кондиціонер з режимом нагріву… Як-то кажуть, що забажаєте. Чи, може, піч-камін, яка працюватиме на дровах та пелетах? Щоб одразу і зекономити, і затишну атмосферу створити.

Правило третє. Обираємо обладнання та техніку
Скоротити витрати електроенергії нескладно, ці заходи відомі навіть школярам: купуючи електроприлади, звертайте увагу на клас енергоспоживання, та вимикайте ті, якими не користуєтесь в конкретний момент.
Визначити потенційний рівень енергоспоживання електроприладом можна за спеціальним маркуванням на ньому. Як і в класифікації будівель, їх сім. Проте, як-то кажуть, є нюанси.
Як пояснює Марценюк, одні і ті ж самі прилади під час штатної роботи і в піковий період навантаження можуть споживати різну кількість енергії за одиницю часу. Найскладніше з кліматичною технікою.
«Наприклад, для кондиціонера важливі інтенсивність викиду повітря, задана температура у приміщенні, температура за вікном, об’єм приміщення, тривалість роботи, рівень «герметичності» приміщення (відсутність протягів, незмінність параметрів середовища), обраний режим роботи (охолодження або нагрів) і, звичайно ж, сама потужність пристрою», - розповідає Марценюк .
Традиційні прилади для обігріву приміщень сьогодні, як правило, вже виготовляються з урахуванням вимог до ефективного споживання будь-якого палива. Але в разі чого, їх можна доукомплектувати елементами з категорії «розумний дім». Наприклад, якщо ваш будинок добре нагрівається сонячними променями, що проходять крізь вікна, спеціальні термодатчики при досягненні бажаної температури у приміщенні можуть передати сигнал опалювальному котлу на зменшення подачі теплоносія в систему. Відповідно, котел працюватиме менший час. Професіонали погодяться, що найефективніше економити енергію за рахунок автоматизації та інтелектуалізації систем теплоспоживання та кліматизації будь-яких будівель, і модульні – не є виключенням.
Ще один варіант скорочення тепловтрат і, відповідно, енергоспоживання, встановлення системи вентиляції з рекуператором тепла. Йдеться про використання вже відпрацьованого нагрітого повітря власне для обігріву приміщення. Рекуператор здійснює почергову подачу та циркуляцію такого повітря в приміщенні. Підраховано, що такий примусовий повітрообмін дозволяє повернути до 75% тепла. До речі, ця ж система влітку дозволяє, навпаки, ефективно використовувати витяжне повітря для охолодження.
Але всі ці заходи мало допоможуть, якщо будинок зведений без належного дотримання правил теплоізоляції. Адже для обігріву добре утепленого будинку знадобиться більш компактна та менш потужна система опалення.
Правило четверте. Використовуємо альтернативні джерела енергії
Класичним варіантом автономії будинку є поєднання домашньої сонячної електростанції з вітрогенератором. Бо енергії від сонця та вітру зазвичай взаємозамінні: якщо на вулиці тепло – значить, здебільшого, сонячно та безвітряно. Коли ж немає сонця і холодно, часто дме вітер. До того ж, акумулятори вже монтуються разом з сонячною системою, тож не потрібно буде їх встановлювати на вітряки.
«Якщо обладнати будинок сонячними панелями, акумуляторами більшої ємності, то можна навіть продавати залишки невикористаної електроенергії в мережу та заробляти на зеленому тарифі», - окреслює перспективи Демкура.
Фотоелементами на даху власного котеджу вже нікого не здивуєш. Для повноцінного використання енергії сонця потрібні пристрої, які перетворюють її в тепло для опалювання, освітлення та нагріву води. Йдеться про сонячні колектори, які здатні накопичувати та передавати енергію в опалювальну систему і систему гарячого водопостачання. Встановлення геліосистеми дозволяє практично безкоштовно отримувати тепло. В максимально сонячні періоди року колектор здатен нагрівати воду до 75 оС.
Сподіваючись використовувати енергію вітра, не слід забувати, що генератор, який виробляє електричний струм, видає непостійну напругу, тому якщо вітряк не працюватиме в тандемі із сонячним колектором, він має бути обладнаний акумуляторами.
Для приватного використання зазвичай достатньо вітрогенеруючої установки потужністю до 10 кВт. Якщо місцевість, де розташований будинок, не дуже вітряна, варто звернути увагу на роторний вітряк, лопаті якого рухаються не по прямій, а по колу. Перевага такого устаткування ще й в низькому рівні шуму, на відміну від традиційного вітрогенератора. Проте є і недолік – доволі низький коефіцієнт корисної дії, приблизно до 20%.


Правило п’яте. Проводимо енергоаудит
Модульні будинки можуть слугувати не одному поколінню своїх мешканців. Швидко збудований не означає тимчасовий. Звичайно, що час не стоїть на місці. Змінюється підхід до проєктування будинків, з'являються нові матеріали, обладнання. Сучасна будівельна галузь швидко розвивається.
«Власники такого будинку за декілька років зможуть провести енергоаудит за фактичними показниками лічильників. Це дасть змогу за необхідності вдосконалити та підвищити енергоефективність будинку», - підкреслює Марценюк.
Отже, фахівці радять слідкувати за станом будинку. Вікна, підлога, дах, стіни та система вентиляції – ось ті шляхи, якими найчастіше «тікає» тепло з будинку.
Фасади та дах піддаються впливу дощу, сонця, вітру, шкідників та гризунів (якщо в оздобленні використані природні матеріали). Вікна та двері, особливо дерев’яні, можуть пересихати і з часом втрачати щільність прилягання до модуля. Середній строк експлуатації систем опалення, вентиляції, електрики коливається від 10 до 15 років. Їх аудит та заміну варто проводити згідно рекомендацій виробників.
Розрахунок тепловтрат через системи розподілення і зберігання електроенергії, через вентиляцію варто зробити якнайшвидше в перший же сезон експлуатації зведеної конструкції, щоб вчасно убезпечити себе від подальших тепловтрат.

Якщо резюмувати, то ідея обрати модульний будинок в наш час, коли енергоресурси буквально на вагу золота, може виявитися вдалою не тільки для проживання але й для інвестування. «Будинок під ключ, екологічний, обладнаний системою «розумний дім», з тепловим насосом, конвектором, рекуператором, теплою підлогою, кондиціонером. І все це за півтори тисячі гривень на місяць – цілком реально»», - зазначає Демкура.
При тому, що нині українці, на жаль, зіштовхнулися з лихом війни. Багато житла зруйновано і не підлягає швидкій відбудові. В цій ситуації модульне будівництво є своєрідним рятівним колом, адже воно швидке, ощадливе та енергоефективне.