Міністерство торгівлі США скасувало наданий росії два десятиліття тому статус країни з ринковою економікою.

Про це передає Укрінформ з посиланням на повідомлення міністерства.
«Сьогодні Міністерство торгівлі США оголосило, що більше не розглядатиме росію як країну з ринковою економікою у своїх антидемпінгових розслідуваннях», - ідеться в повідомленні.
«Широке державне втручання» в російську економіку призвело до спотворення цін і витрат, що неточно відображає, чи справедливо російські компанії встановлюють ціни на імпорт у Сполучені Штати, зазначили у міністерстві.
«Це рішення дає Сполученим Штатам можливість застосувати всю силу американського антидемпінгового законодавства для усунення ринкових викривлень, зумовлених втручанням російського уряду в економіку» і є «важливим визнанням зростання державного впливу росії на економіку США, що ставить американську промисловість у невигідне становище при спробах конкурувати на глобальному рівні», вважають у Міністерстві торгівлі.
Таким чином американська промисловість отримає «захист від недобросовісного імпорту».
Вашингтон надав росії статус країни з ринковою економікою у 2002 році, що було важливим кроком для прийняття рф до Світової організації торгівлі у 2012 році.