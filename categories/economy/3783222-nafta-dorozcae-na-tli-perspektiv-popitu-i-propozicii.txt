Ціни на нафту піднімаються у понеділок, 6 листопада, після різкого зниження за підсумками минулого тижня.

Як передає Укрінформ, про це повідомляє enkorr.
Вартість січневих ф'ючерсів на нафту Brent на лондонській біржі ICE Futures становить $85,3 за барель, що на $0,41 (0,48%) вище, ніж на закриття попередньої сесії. У п'ятницю ціна цих контрактів знизилася на $1,96 (2,3%), до $84,89 за барель.
Ф'ючерси на нафту WTI на грудень на електронних торгах Нью-Йоркської товарної біржі (NYMEX) здорожчали на $0,5 (0,62%), до $81,01 за барель. За підсумками попередніх торгів, вартість цих контрактів знизилася на $1,95 (2,4%), до $80,51 за барель.
За підсумками минулого тижня Brent втратила в ціні 4,8%, WTI – 5,9%, за даними Dow Jones.
Побоювання, пов'язані з розростанням конфлікту на Близькому Сході, дещо ослабли, і увага трейдерів перейшла на перспективи попиту і пропозиції нафти на світовому ринку, зазначає Market Watch.
У неділю саудівське державне агентство повідомило з посиланням на офіційне джерело в Міністерстві енергетики країни, що Судівська Аравія не змінюватиме обсягу добровільного скорочення видобутку нафти, збереже його на рівні 1 млн барелів на добу (б/д) до кінця 2023 року.
При цьому співрозмовник агентства зазначив, що у грудні Саудівська Аравія перегляне параметри обмежень, щоб ухвалити рішення або у бік поглиблення скорочення, або збільшення виробництва.
Водночас Росія продовжить до кінця грудня 2023 року додаткове добровільне скорочення постачання нафти і нафтопродуктів на світові ринки на 300 тис. б/д, яке набуло чинності у вересні й жовтні 2023 року.