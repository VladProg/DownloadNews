Унаслідок масованої ракетної атаки рф по Україні 10 млн громадян залишились без електропостачання, кілька атомних блоків на двох АЕС відключені.

Про це заявив у відеозверненні Президент Володимир Зеленський, передає Укрінформ.
"У багатьох містах і районах нашої країни знов аварійні відключення електрики. Близько 10 млн українців без світла. Найбільше станом на цю хвилину на Харківщині, Житомирщині, Київщині, Львівщині. Львів та деякі інші міста призупиняли постачання тепла. По всій країні проблеми зі зв’язком та інтернетом. Унаслідок ударів автоматика сьогодні відключила кілька атомних блоків на двох станціях. Це прораховані наслідки і ворог точно знав що робить", - наголосив Глава держави.
За його словами, це - відповідь росії "для Індонезії, Індії, Китаю та всіх інших країн, які говорили, що війну треба закінчувати".
"росія каже світу, що хоче продовжувати. Відповідь тепер - за світом", - наголосив Президент.
Як повідомляв Укрінформ, під час масованої ракетної атаки росії випустила по території України понад 90 крилатих ракет. Протиповітряна оборона України збила 73 із них та знищила 10 із 10 дронів-камікадзе "Shahed-136/131" та один ударний БПЛА «Оріон».