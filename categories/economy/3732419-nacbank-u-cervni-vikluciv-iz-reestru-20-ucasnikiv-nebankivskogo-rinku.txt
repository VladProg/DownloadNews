Кількість учасників небанківського фінансового ринку в червні зменшилася до 1 265. Із реєстру було виключено 20 його учасників.

Як передає Укрінформ, про це повідомляє пресслужба НБУ.
«Із реєстрів виключено 20 учасників ринку небанківських фінансових послуг – чотири фінансові компанії, один страховик, два ломбарди, одна кредитна спілка та один лізингодавець виключені з реєстрів добровільно, а інші вісім фінансових компаній, одна кредитна спілка та два лізингодавці – примусово», - йдеться в повідомленні.

Крім того, відповідно до вимог закону України "Про платіжні послуги" дві фінансові компанії виключено з Державного реєстру фінансових установ та у статусі платіжних установ включено до Реєстру платіжної інфраструктури.
Упродовж червня до реєстру включено одну колекторську компанію.
За інформацією регулятора, кількість учасників небанківського фінансового ринку в червні зменшилася з 1 286 (станом на 31 травня) до 1 265 (станом на 30 червня).
Станом на 30 червня на небанківському ринку працювали: 103 страховики non-life (у травні було 104) та 12 life-страховиків (кількість не змінилася), один страховик зі спеціальним статусом, 164 ломбарди (було 166), 151 кредитна спілка (було 153), 82 лізингові компанії (було 85), 629 фінансових компаній (було 643), 56 страхових брокерів (кількість не змінилася) та 67 колекторських компаній (було 66).
Кількість банків у червні не змінилася і становила 65.
Як повідомляв Укрінформ, у 2022 року кількість небанківських фінансових установ в Україні скоротилася на 422 одиниці, переважно через вихід з ринку фінансових компаній та кредитних спілок.