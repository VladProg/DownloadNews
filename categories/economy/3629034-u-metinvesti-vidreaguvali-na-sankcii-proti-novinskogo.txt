У Метінвесті наголошують, що запроваджені санкції проти акціонера групи Вадима Новинського не вплинуть на стабільну роботу підприємств, бо він не є бенефіціаром компанії і не здійснює контролю над нею.

Як передає Укрінформ, відповідна заява оприлюднена пресслужбою групи Метінвест.
«Група Метінвест вважає за потрібне заявити, що введені санкції стосуються особисто Вадима Новинського і жодним чином не вплинуть на стабільну роботу підприємств групи. Вадим Новинський опосередковано володіє 23,76% акцій Metinvest B.V., не є бенефіціаром компанії, та не є особою, яка здійснює фактичний контроль за компанією», - йдеться в повідомленні.
У компанії наголошують, що продовжують операційну діяльність, в тому числі відвантаження виробленої продукції споживачам та своєчасні виплати співробітникам. Також Метінвест не припиняє виконувати всі взяті на себе соціальні зобов'язання, продовжить сплачувати податки, підтримувати ЗСУ, а також мирних жителів України.
Зазначається, що з урахуванням асоційованих компаній та спільних підприємств Метінвест за 9 місяців 2022 року перерахував до бюджетів усіх рівнів в Україні майже 18 млрд грн податків та зборів.
Як повідомлялося, 3 грудня Служба безпеки України опублікувала повний список осіб, які за її поданням потрапили під санкції РНБО і були затверджені Президентом Володимиром Зеленським. Серед зазначених осіб є Вадим Новинський, депутат Верховної Ради 7-го, 8-го та 9-го скликання від політичної партії "Опозиційний блок", відомий як бізнесмен та проросійський політик.