Національне агентство з питань виявлення, розшуку та управління активами, одержаними від корупційних та інших злочинів (АРМА), в ході опрацювання запиту БЕБ викрило схему продажу зброї.

Про це повідомляє пресслужба АРМА, передає Укрінформ.
«Аналізуючи суміжний кейс із розшуку активів псевдоволонтерів, які торгували гуманітарною допомогою, фахівці Нацагентства шляхом аналізу вилучених цифрових носіїв інформації встановили відомості, які вказують на організацію схеми продажу зброї та відмивання доходів, отриманих від незаконної торгівлі такою зброєю», - йдеться у повідомленні.
Наголошується, що за результатами форензік-розслідування та структурування кейсу було встановлено факти транснаціональної та внутрішньодержавної купівлі, переміщення, зберігання та збуту зброї на території України.
Крім того, в Нацагентстві повідомляють, що під час оперативних заходів відшукано активи, що належать фігурантам кейсу, зокрема дев'ять одиниць автотранспорту, три нежитлових приміщення та шість земельних ділянок.
Усі матеріали справи направлено до правоохоронних органів.
Як повідомлялося, Національному агентству з питань виявлення, розшуку та управління активами, одержаними від корупційних та інших злочинів, передали майно ТОВ "Газпром експорт", яке фінансує збройну агресію росії проти України.