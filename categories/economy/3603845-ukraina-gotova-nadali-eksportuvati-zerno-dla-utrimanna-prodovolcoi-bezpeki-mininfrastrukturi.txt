Україна залишається надійним партнером для цивілізованого світу та готова продовжувати відвантажувати агропродукцію для забезпечення глобальної продовольчої безпеки.

Як передає Укрінформ, про це Міністерство інфраструктури України повідомляє у Фейсбуці.
Зазначається, що в Мінінфраструктури висловили позицію щодо заяви росії про вихід із “Ініціативи щодо безпечного транспортування зерна та продуктів харчування з українських портів”.
“Хочемо наголосити, реалізація “Ініціативи” несе виключно гуманітарний характер. Саме тому українська сторона не зупинила коридор, навіть попри російські атаки 23 липня (наступного дня після підписання “Ініціативи”), 23 вересня - на порт “Одеса”, а також нещодавні атаки на енергетичну інфраструктуру, які знеструмили портову інфраструктуру”, - ідеться в повідомленні.
З 1 серпня, з моменту виходу з українського порту “Одеса” першого судна і до сьогодні Україні вдалося експортувати більше 9 мільйонів тонн продовольства, з них більше 5 мільйонів тонн - до країн Африки та Азії. В рамках Всесвітньої продовольчої програми під егідою ООН до країн, що перебувають на межі голоду, було відправлено 190 тисяч тонн української пшениці.
“Разом із тим наголошуємо, що Україна залишається надійним партнером для цивілізованого світу та готова продовжувати оперативно збирати та відвантажувати агропродукцію для забезпечення глобальної продовольчої безпеки”, - додали в Мінінфраструктури.
Як повідомляв Укрінформ, росія звинуватила Україну і Британію в "теракті проти кораблів чорноморського флоту та цивільних суден, задіяних у гарантуванні безпеки “зернового коридору”, і заявила про вихід із Чорноморської зернової ініціативи.
Глава Міністерства закордонних справ України Дмитро Кулеба закликав світову спільноту не дозволити росії під надуманим приводом заблокувати "зерновий коридор", який забезпечує продовольчу безпеку мільйонів людей.
Вранці 29 жовтня на рейді тимчасово окупованого Севастополя пролунали вибухи. Україна не підтверджує свою причетність до них.