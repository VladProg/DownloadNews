Лідери українського ринку нерухомості об’єдналися в Українську асоціацію девелоперів з метою спільного розвитку галузі та відбудови України.

Про це повідомляє сайт асоціації, передає Укрінформ.
До асоціації увійшли Stolitsa Group, KAN Development, Інтергал-Буд, Укрбуд Інвест, UDP, Русанівка інвест, Perfect Group, РІЕЛ, Д-І-М, АТ "Позняки-жил-буд" (Taryan group), Українські будівельні системи, SAGA Development, Futura Hata, Ковальська нерухомість, IB alliance, НЕСТ, Стандарт консалтинг груп, Ave-New та Асоціація західноукраїнських забудовників.
Як повідомив голова правління асоціації Євген Фаворов, завдання асоціації - обʼєднати експертизу та можливості провідних компаній для розвитку українських міст.
«Відновлення та розвиток міст - це ключове завдання для відновлення української економіки та подолання колосальної демографічної кризи, яка поглиблюється внаслідок повномасштабної російської агресії. Це буде можливим, якщо Україна впроваджуватиме найкращі світові підходи до регулювання сфери девелопменту та планування міського розвитку», - зазначив Фаворов.
За його словами, Українська асоціація девелоперів створена як платформа для комунікації між бізнесом, експертним середовищем, державою та органами місцевого самоврядування.
Свій погляд на роль організації в процесі відбудови України асоціація висловила у «Декларації засновників», яка доступна на сайті.
Серед ключових напрямків роботи асоціації - аналітична діяльність, участь в оцінці та розробці нормативно-правових актів, а також оперативне інформування українських ЗМІ та закордонних партнерів України про ситуацію та можливості українського ринку девелопменту.
Ініціатори запросили до співпраці й інших учасників ринку.
Як повідомлялось, потреби України на реконструкцію та відновлення оцінюються у не менш як 349 млрд долларів. Така цифра, як очікується, зростатиме протягом наступних місяців, оскільки війна триває.