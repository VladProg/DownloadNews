Прем’єр-міністр Денис Шмигаль провів нараду щодо підготовки теплоенергетики до опалювального сезону.

Як передає Укрінформ, про це повідомляє Телеграм-канал Уряд online.
«Прем’єр-міністр Денис Шмигаль провів нараду з віцепрем’єр-міністром з відновлення, очільником НАК «Нафтогазу», представниками Міненерго, Мінекономіки та Мінфіну щодо підготовки теплоенергетики до опалювального сезону», - йдеться у повідомленні.
Шмигаль заслухав інформацію Мінінфраструктури та НАК «Нафтогаз» щодо плану підготовки теплоелектроцентралей в осінньо-зимовий період 2023/2024 та стан реалізації цього плану щодо ТЕЦ, котелень та теплових електростанцій.
Як зазначається, кожне підприємство має свій план ремонтів обладнання, вони відбуваються відповідно до графіків. Визначено відповідальних за їх дотримання.
Також учасники наради розглянули стан готовності об'єктів ЖКГ. «На старті опалювального сезону необхідно вийти на показник в 100%. Це гарантує стабільне проходження зими», - зазначається у повідомленні.
За даними НАК «Нафтогаз», наразі у газосховища закачано 11,7 млрд куб. м газу. Планується вийти на показник 14,7 млрд куб. м. Також доручено забезпечити захист об'єктів теплоенергетичної інфраструктури від ворожих обстрілів.
Як повідомляв Укрінформ, до опалювального сезону Україна встигне встановити тільки 20% від необхідного високовольтного обладнання важкого типу.