За півроку українські енергетики, урядовці, сектор безпеки та оборони мають зробити конкретні кроки, щоб у наступний опалювальний сезон увійти готовими до будь-якої загрози.

На цьому у своєму вечірньому зверненні наголосив Президент України Володимир Зеленський.
«Вже зараз ми опрацьовуємо всі сценарії й зробимо все, щоб підійти до наступної зими готовими до будь-якої загрози. За пів року наші енергетики, урядовці, сектор безпеки й оборони та всі, хто залучений до виконання відповідних завдань, мають зробити цілком конкретні речі», - сказав Президент.

Відео: ОП
Зокрема, за його словами, слід посилити захист енергообʼєктів, відновити ту інфраструктуру, яка була зруйнована російськими ударами за минулі пів року.
Крім того, зауважив глава держави, українцям у межах проєкту децентралізації енергосистеми потрібно надати більше можливостей для встановлення приватних об’єктів генерації та постачання електроенергії.
«Це велика робота, вона вже почалася», - підкреслив Зеленський.
Як повідомлялося, міністр енергетики Герман Галущенко закликав міжнародних партнерів створити спільний європейський запас обладнання для аварійного ремонту, щоб мати можливість швидко реагувати на випадок нових масованих ракетних ударів з боку росії.