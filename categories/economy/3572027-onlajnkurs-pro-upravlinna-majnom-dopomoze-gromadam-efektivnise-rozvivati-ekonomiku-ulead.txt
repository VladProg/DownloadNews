Навчальний онлайн-серіал "Школа онлайн-аукціонів: як купити або продати майно", який розробили за підтримки Програми "U-LEAD з Європою", допоможе громадам підвищити ефективність продажу та оренди комунального майна та розвивати місцеву економіку.

Про це повідомив керівник відділу підтримки багаторівневої системи управління "U-LEAD з Європою" Сорен Гербст під час онлайн-презентації серіалу.
Він зауважив, що з 2016 року U-LEAD докладає зусиль для посилення спроможності громад, зокрема в частині ефективного управління власними ресурсами.
"Ми сподіваємося, що онлайн-серіал "Школа онлайн-аукціонів: як купити чи продати майно" допоможе підвищити компетентність широкого кола зацікавлених сторін...Курс також містить модулі, присвячені питанням оренди та продажу комунального майна, та спрямований на підготовку спеціалістів місцевого самоврядування. Важливою цільовою аудиторією в цій частині можуть бути посадові особи виконавчих органів місцевих рад, які відповідальні за оренду комунального майна, а також профільні заступники голів громад", - сказав він.
Гербст наголосив, що продаж та оренда майна через аукціони підтримує місцевий бізнес, сприяє розвитку місцевої економіки, а після успішно пройденого курсу учасники дізнаються, як швидко, якісно та із залученням максимальної кількості покупців здати чи продати майно.
Також Гербст звернув увагу, що формат онлайн-серіалу - це дуже зручний та гнучкий спосіб навчання на різні теми, можливість отримати нові навички та знання не виходячи з дому чи на робочому місці.
Як зазначив директор ДП «Прозорро. Продажі» Олексій Соболев, освітній серіал буде корисним держслужбовцям, органам місцевого самоврядування, представникам бізнесу та держпідприємств.
"Завдяки U-LEAD Мінцифрі вдалося зробити дуже якісну навчальну програму... Ми пишаємось онлайн-серіалом, бо його готували багато людей багато часу і запустили під час війни. Онлайн-серіал уже переглянули майже 5 тисяч людей, це багато, бо показує, що навіть під час війни люди готові навчатися, аби відновлювати економічну діяльність", - сказав він.
Соболев додав, що після перемоги України у війні планують запустити ще й офлайн-школу для місцевої влади та всіх охочих для збільшення доходів від своїх активів у громадах.
Проєктна менеджерка платформи "Дія. Цифрова освіта" Руслана Коренчук наголосила, що на платформі є понад 85 різних освітніх серіалів, які попри війну дивляться українці, зокрема 250 тисяч нових користувачів долучилися до навчальної онлайн-платформи з 24 лютого, коли розпочалося повномасштабне вторгнення росії.
Як повідомлялося, у травні цього року Міністерство цифрової трансформації запустило освітній курс «Школа онлайн-аукціонів: як купити або продати майно». Курс розроблено ДП «Прозорро. Продажі» для платформи Дія. Цифрова освіта Міністерства цифрової трансформації України за підтримки Програми "U-LEAD з Європою". Слухачі курсу дізнаються про принципи роботи системи аукціонів та їхні види, що таке електронний майданчик та як його вибрати, як правильно описувати лоти, щоб знаходити клієнтів, як оголошувати аукціон та брати в ньому участь, про особливості аукціонів із приватизації та відчуження, як проводити електронні земельні торги. Курс розрахований на 10 модулів і 48 серій.
Програма для України з розширення прав і можливостей на місцевому рівні, підзвітності та розвитку "U-LEAD з Європою" спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає потребам громадян та розширює можливості громад.