Велика Британія підписала ключову угоду про цифрову торгівлю з Україною, яка буде підтримувати економіку країни та значно посилить торговельні та інвестиційні відносини між двома країнами.

Про це повідомляє Укрінформ з посиланням на сайт британського уряду.
Як зазначається, міністерство бізнесу та торгівлі Великої Британії у понеділок прийняло низку українських урядовців, а також 200 представників британського та міжнародного бізнесу та офіційних осіб.
Відомство організувало конференцію «Шлях до відновлення України», спрямовану на мобілізацію британського бізнесу до участі у майбутніх проєктах з відновлення України.
«Цей захід та наша мобілізація британської промисловості є ключовим кроком на шляху до Конференції з питань відновлення України, яка відбудеться в Лондоні в червні», - заявили у міністерстві.
Міністр бізнесу та торгівлі Британії Кемі Баденох назвала підписану сьогодні угоду історичною і такою, що відкриває шлях до нової ери сучасної торгівлі між Британією та Україною.
«Ми також продовжуємо дію безмитної торгівлі на імпорт з України до початку 2024 року, надаючи вкрай необхідну підтримку українському бізнесу. Ці ініціативи допоможуть захистити робочі місця, засоби до існування та сім'ї зараз і в післявоєнному майбутньому України», - сказала британський міністр.
Таким чином Україна матиме гарантований доступ до фінансових послуг, які мають вирішальне значення для відновлення країни, завдяки спрощенню транскордонних потоків даних. Український бізнес також зможе ефективніше та дешевше торгувати з Британією за допомогою електронних транзакцій, електронних підписів та електронних контрактів.
«Ця угода про цифрову торгівлю ілюструє, що українські ІТ-компанії, що працюють в Україні, користуються попитом у всьому світі, незважаючи на всі проблеми війни. Угода про цифрову торгівлю між Україною та Британією закріпила основні свободи для торгівлі цифровими товарами та послугами. Україна вважає, що відкрита та вільна основа для цифрової економіки - найкраща інвестиція в майбутній розвиток», - сказала віцепрем’єр-міністр – міністр економіки України Юлія Свириденко.