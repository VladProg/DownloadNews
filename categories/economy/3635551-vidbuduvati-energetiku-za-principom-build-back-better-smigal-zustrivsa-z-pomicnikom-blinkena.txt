Прем'єр-міністр України Денис Шмигаль обговорив із помічником держсекретаря США Джеффрі Паєттом відновлення зройнованої російськими обстрілами енегетичної інфрастуктури за принципом Build back better (відбудувати краще, ніж було).

Як передає Укрінформ, про це глава уряду повідомив у Телеграмі.
"Підтримка союзників непохитна, попри терористичні обстріли росії. Поки ворог намагався зруйнувати енергетичну систему України, ми з помічником держсекретаря США з питань енергетичних ресурсів Джеффрі Паєттом обговорили, як її відновити. Не просто відремонтувати, а відбудувати за принципом Build back better", - зазначив Шмигаль.
Прем'єр-міністр подякував Адміністрації США за виділення 53 млн доларів на підтримку придбання обладнання для електричних мереж України.

"Перша партія цього обладнання вже була надіслана цими днями",- додав він.
Як повідомляв Укрінформ, вранці 16 грудня російські загарбники випустили по Україні близько 60 ракет.
У повітряному просторі Києва у п'ятницю було зафіксовано близько 40 ракет, 37 з них силами ППО було збито.