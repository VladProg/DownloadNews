Національний банк України із 21 червня 2023 року надає можливість резидентам здійснювати перекази за кордон для обслуговування й повернення нових зовнішніх кредитів.

Як передає Укрінформ, про це повідомляє пресслужба НБУ.
"Національний банк і надалі пом'якшує валютні обмеження з метою розвитку бізнесу, пожвавлення економічної діяльності та залучення ресурсів для відбудови й відновлення економіки України. Так, з 21 червня 2023 року НБУ дасть можливість резидентам здійснювати перекази за кордон для обслуговування й повернення нових зовнішніх кредитів, кошти за якими надходитимуть з-за кордону після 20 червня 2023 року на рахунки позичальників в українських банках", - йдеться в повідомленні.
Зазначається, що резиденти матимуть змогу здійснювати відповідні операції за одночасного дотримання низки умов. Переказ коштів за кордон з метою виплати процентів (з урахуванням комісій, зборів та інших платежів з обслуговування зовнішніх кредитів чи позик) здійснюється з дотриманням максимальної процентної ставки у розмірі 12% річних. Переказ коштів на виконання зобов'язань за кредитом чи позикою, які отримуються на строк не більше трьох років, здійснюється позичальником лише власними коштами в іноземній валюті (у тому числі тих, що залучені від нерезидентів у формі кредитів чи позик).
Якщо строки отримання кредиту чи позики є довшими за три роки, то переказ коштів для повернення такого кредиту чи позики упродовж перших трьох років також здійснюється позичальником лише власними коштами в іноземній валюті (у тому числі тих, що залучені від нерезидентів у формі кредитів чи позик). Водночас позичальник може купувати іноземну валюту для виплати процентів, комісій, зборів та штрафів, а починаючи з четвертого року – і для повернення кредиту чи позики, а також переказ коштів для дострокового повернення коштів за кредитами та позиками не дозволяється.
Зауважується, що визначені Національним банком умови дадуть змогу нівелювати ризики непродуктивного відпливу капіталу. У результаті вплив від такого пом'якшення на міжнародні резерви та на валютний ринок буде обмеженим, натомість бізнес матиме змогу здійснювати нові залучення коштів із зовнішніх джерел. Крім того, це сприятиме розширенню можливостей міжнародних партнерів спрямовувати фінансування на відновлення української економіки.
Наведені зміни внесені постановою Правління Національного банку України від 20 червня 2023 року № 77 "Про внесення змін до постанови Правління Національного банку України від 24 лютого 2022 року № 18", що набирає чинності з 21 червня 2023 року.
Як повідомлялося, Національний банк України з 16 червня 2023 року пом'якшив валютні обмеження: надав можливість переказувати за кордон кошти для погашення окремих категорій зовнішніх кредитів та позик.