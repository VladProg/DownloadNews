В Україні у 2022 році рівень підроблення банкнот національної валюти знизився в 3,2 раза.

Як передає Укрінформ, про це свідчить моніторинг стану вилучення з обігу банкнот національної валюти в Україні за 2022 рік, повідомляє пресслужба НБУ.
Так, за підсумками 2022 року на 1 млн шт. справжніх банкнот гривні припадало близько 2,2 підроблених банкнот (за підсумками 2021 року – близько 7,1 банкноти). Для порівняння, згідно з інформацією Європейського центрального банку, рівень підроблення банкнот у країнах Європейського Союзу в 2022 році майже в шість разів вищий і становив приблизно 13 банкнот євро (за підсумками 2021 року – 12 банкнот).

У Нацбанку зазначають, що найчастіше у 2022 році підробляли банкноти старого зразка, зокрема більшість (92%) вилучених з обігу підроблених банкнот припадала на банкноти трьох номіналів: 500 грн (39% від загальної кількості вилучених підробок та 57% від їхньої загальної суми), 200 грн (45% та 26% відповідно), 100 грн (8% та 2% відповідно). Інші вилучені з обігу підроблені банкноти номіналами 5, 10, 20, 50, 1000 грн становили лише 8%. Як наслідок, за результатами моніторингу 2022 року підробки банкнот гривні нового зразка становлять лише 11% від загальної кількості підробок, вилучених у банківській системі України. Відповідно на 1 млн справжніх банкнот гривні нового зразка кількість підроблених становила лише 0,2 банкноти.
Серед вилучених з обігу у 2022 році підроблених банкнот іноземної валюти переважали: долари США (91% від загальної кількості всіх вилучених підроблених банкнот іноземної валюти), євро (8%).
Найчастіше зловмисники підробляли іноземні банкноти таких номіналів: 50 та 100 доларів США (23% та 76% від загальної кількості вилучених підроблених доларів США відповідно) та 50 та 100 євро (26% та 28% від загальної кількості вилучених підроблених євро).
Як повідомляв Укрінформ, Національний банк із 1 січня 2023 року розпочав поступово вилучати з обігу паперові банкноти номіналами 5, 10, 20 та 100 гривень зразків 2003 – 2007 років та замінювати їх на нові.
Фото: акаунт НБУ на Flickr.com