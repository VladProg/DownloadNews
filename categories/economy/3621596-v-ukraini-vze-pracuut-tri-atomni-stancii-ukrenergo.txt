Усі атомні електростанції, які знаходяться на неокупованій території України, уже підключені до енергосистеми, і через 1-2 доби можливе повернення до планових графіків відключень електроенергії замість аварійних.

Про це заявив голова правління НЕК "Укренерго" Володимир Кудрицький в ефірі єдиного марафону увечері у четвер, передає Укрінформ.
"Зараз енергосистема повністю інтегрована, всі області заживлені. Вона знову з’єднана з енергосистемою Євросоюзу... Всі три атомні станції, що розташовані на неокупованій території, працюють... Через 1-2 дня вони вийдуть на свою нормальну планову потужність, і ми очікуємо, що можна вже буде перевести наших споживачів замість аварійних на планові графіки", - сказав Кудрицький.
Він зазначив, що внаслідок атаки 23 листопада Україна втратила значну частину генерації електроенергії на різних типах електростанцій: атомних, теплових, гідроелектростанцій.
Кудрицький також наголосив, що енергетики готові відновлювати енергосистему на випадок повторення російських атак, однак споживачі повинні заощаджувати електроенергію. За його словами, Україна отримує допомогу від міжнародних партнерів у вигляді обладнання та матеріалів, а також у вигляді фінансової підтримки для проведення ремонтних робіт.
Крім того, Кудрицький повідомив, що є можливість здійснювати комерційний імпорт електроенергії із Європи в обсязі до 500 МВт. "Єдине, що потрібен спеціальний механізм для забезпечення цього імпорту, тому що ціна електроенергії у Європі вища", - додав він.
Як повідомлялося, російський ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі. Через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.