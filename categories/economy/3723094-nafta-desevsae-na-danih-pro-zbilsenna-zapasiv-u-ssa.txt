Ціни на нафту опускаються в четвер, 15 червня, на даних про суттєве збільшення запасів у США, а також сигналах про те, що Федеральна резервна система (ФРС) ще не завершила циклу жорсткості монетарної політики попри перерву в підйомі ставки на червневому засіданні.

Як передає Укрінформ, про це повідомляє enkorr.
Вартість серпневих ф'ючерсів на нафту Brent на лондонській біржі ICE Futures становить $73,01 за барель, що на $0,19 (0,26%) нижче за ціну на закриття попередньої сесії. У середу ці контракти здешевшали на $1,09 (1,5%), до $73,2 за барель.
Ціна ф'ючерсів на нафту WTI на липень на електронних торгах Нью-Йоркської товарної біржі (NYMEX) опустилася на $0,17 (0,25%), до $68,1 за барель. За підсумками попередньої сесії вартість контрактів зменшилася на $1,15 (1,7%), до $68,27 за барель.
Комерційні запаси нафти в США минулого тижня збільшилися на 7,92 млн барелів – до 467,12 млн, повідомило в середу Міністерство енергетики країни. Товарні резерви бензину зросли на 2,11 млн барелів, дистилятів – на 2,12 млн барелів.
Запаси на терміналі в Кушингу, де зберігається нафта, що торгується на Nymex, минулого тижня збільшилися на 1,5 млн барелів, до максимуму за два роки.
Американський ЦБ зберіг ставку в діапазоні 5-5,25% річних за підсумками дводенного засідання, що завершилося в середу. Медіанні прогнози керівників ФРС припускають, що ставка становитиме 5,6% на кінець 2023 року і 4,6% на кінець 2024 року.
Тиск на ринок, спричинений збільшенням запасів, посилюється ризиками послаблення попиту внаслідок політики ФРС, зазначає аналітик Mizuho Bank Ltd. Вішну Варатан.