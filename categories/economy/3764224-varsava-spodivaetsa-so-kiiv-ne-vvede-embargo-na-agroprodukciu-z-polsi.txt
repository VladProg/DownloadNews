У Варшаві сподіваються, що Київ не запровадить ембарго на ввезення до України польської агропродукції.

Про це заявив в коментарі PAP міністр сільського господарства Польщі Роберт Телус, передає Укрінформ.
“Ми не маємо підтвердження того, що Україна запровадила обмеження на імпорт фруктів чи овочів, про що говорив представник українського уряду у ЗМІ…Сподіваємося, що такого ембарго не буде, оскільки це без потреби загострить ситуацію”,- заявив Телус.
Він зазначив, що Польща продовжує дотримуватися позиції, що українське збіжжя має потрапляти до тих країн, до яких воно транспортувалося перед повномасштабною російською агресією, а не на ринки сусідніх країн ЄС.
“Транзит українського збіжжя через територію Польщі відбувається без перебоїв”,- додав він.
Він додав, що на рівні Євросоюзу потрібно опрацювати механізми, згідно з якими українські агропродукти потраплятимуть на ринки третіх країн.
“Ці інструменти та механізми не можуть мати тимчасовий характер. Нам потрібні довгострокові рішення, також на період після очікуваного вступу України до ЄС”,- констатував Телус.
Як відомо, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія оголосила 15 вересня, що ЄС не продовжуватиме тимчасові обмеження щодо українського зерна. Після цього Польща, Угорщина та Словаччина заявили про рішення одноосібно блокувати імпорт української агропродукції та припинили участь у Координаційній платформі, яка була створена під егідою ЄК для розв'язання цього питання.
Перший віцепрем’єр-міністр України – міністр економіки Юлія Свириденко заявила 18 вересня, що відповідно до домовленості про правила та процедури вирішення спорів угоди про заснування Світової організації торгівлі, Україна подала вимоги про проведення консультацій зі Словаччиною, Польщею та Угорщиною в межах СОТ.
Прем‘єр-міністр України Денис Шмигаль заявив, що Україна обмежить імпорт із Польщі й Угорщини, якщо ці країни не скасують ембарго на зерно.
Своєю чергою глава польського уряду Матеуш Моравецький в середу застеріг, що Польща накладе ембарго на чергові агропродукти з України, якщо українська влада підніматиме градус напруги у суперечці навколо збіжжя, зокрема заборонить ввезення польських овочів в Україну.
Фото: PAP