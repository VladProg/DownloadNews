Правоохоронці оголосили підозру організатору розтрати зерна на суму 3,2 млн гривень, що перебувало на зберіганні підприємства Державного агентства резерву України.

Як передає Укрінформ, про це Спеціалізована антикорупційна прокуратура повідомила в Телеграмі.
Підозрюваному інкримінується вчинення злочину, передбачене ч. 5 ст. 191 (привласнення, розтрата майна або заволодіння ним шляхом зловживання службовим становищем, вчинені в особливо великих розмірах або організованою групою) та ч. 3 ст. 27 (організація вчинення злочину) Кримінального кодексу України.
Місце перебування фігуранта не встановлене. Підозра оголошена в порядку ст. 135, ст. 278 Кримінального процесуального кодексу України.
Слідством з'ясовано, що в листопаді 2020 року підозрюваний організував розтрату зерна соняшника шляхом безоплатного його вивезення з території філії без відома та дозволу власника.
Співучасниками у вчиненні цього злочину стали виконувач обов'язків директора державного підприємства "Охтирський комбінат хлібопродуктів", очільник філії, керівник виробничо-технічної лабораторії філії та керівник елеватора. Справи щодо них перебувають на розгляді в суді.
Як повідомляв Укрінформ, у листопаді 2021 року Національне антикорупційне бюро України заявило про завершення слідства у справі щодо розтрати зерна на 3,2 млн грн із Державного агентства резерву.