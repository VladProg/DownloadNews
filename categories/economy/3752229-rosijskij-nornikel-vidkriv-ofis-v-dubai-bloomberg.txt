Російська гірничо-металургійна компанія «Норильський нікель» відкрила офіс у Дубаї, ставши найбільшою російською металургійною та гірничовидобувною компанією, що має представництво в ОАЕ після початку вторгнення Росії в Україну.

Як передає Укрінформ, про це повідомляється у документах та корпоративних записах, з якими ознайомився Bloomberg.
Документи свідчать, що представництво компанії «Норильський нікель» було зареєстроване під назвою Greenwich Holdings Limited у фінансовому районі Дубая в грудні минулого року.
«Новий холдинг, який поки що має невелику команду та юриста у якості директора, може з часом розширитися, оскільки «Норильський нікель» – також відома як «Норнікель» – розглядає деякі торговельні та адміністративні функції з Дубая», – повідомили поінформовані джерела.
У пресслужбі «Норнікелю» від коментарів відмовилися, йдеться у матеріалі.
«Норнікель» уникнув західних санкцій, але зіткнувся із перебоями у логістиці, страхуванні, банківській справі та судноплавстві через наслідки російського вторгнення в Україну. США та Велика Британія запровадили санкції проти головного акціонера та президента компанії - Володимира Потаніна.
У липні «Норильський нікель» продав свого дистриб'ютора фірмі у Каліфорнії. Це сталося через блокування рахунків компанії двома банками, з якими співпрацював її трейдинговий підрозділ, що призвело до форс-мажорних обставин за деякими угодами.
Компанія, яка також має великий торговий підрозділ у Швейцарії, скоротила продажі у Європі. Проте згодом компанія перенаправила продажі в Азію, де вони подвоїлися у першому півріччі до близько 50% від загального обсягу, заявили у «Норнікелі» 2 серпня.
Як повідомлялося, у березні минулого року уряд Канади запровадив санкції ще проти дев'яти росіян та дев'яти білорусів через повномасштабне вторгнення РФ в Україну. До санкційного списку потрапив і російський олігарх Володимир Потанін. Згодом санкції до Потаніна також застосували Сполучені Штати Америки.