Київстар став партнером форуму із розмінування, який організувало Міністерство економіки України; метою заходу була відкрита дискусія щодо дій для пришвидшення розмінування та планів країни.

Про це Укрінформу повідомили в пресслужбі компанії.
"Розмінуємо Україну (Demine Ukraine) — державна програма з очищення території України від вибухонебезпечних предметів та мінного забруднення, залишеного внаслідок російської агресії. Гуманітарне розмінування є одним із стратегічних пріоритетів уряду, який координується Міністерством економіки і який повністю збігається з візією компанії "Київстар", що виступила партнером заходу", - йдеться у повідомленні.
Перший форум з проблематики гуманітарного розмінування Demine Ukraine Forum, який днями відбувся в Києві, об’єднав представників державних органів України, посольств країн-донорів, операторів протимінної діяльності, вітчизняних виробників обладнання для обстеження та розмінування, представників телекомунікацій та агросектору.
«Як соціально відповідальний бізнес, ми підтримували і будемо підтримувати важливі для країни ініціативи, будучи надійним партнером для держави та громадян», - наголосив під час виступу на форумі директор Київстару з розвитку бізнесу на корпоративному ринку Костянтин Вечір.

За його словами, у Київстарі розуміють важливість розмінування для відновлення інфраструктури, тому компанія розробляє технологічні рішення для прискорення розмінування та започатковує соціальні ініціативи, покликані убезпечити саперів та підвищити ефективність їхньої роботи.
Київстар запустив нову комерційну послугу для бізнесу – сигнал корекції RTK для точного позиціювання в режимі реального часу, що може використовуватися при розмінуванні територій, у сільському господарстві та логістиці.
Як повідомлялось, у травні цього року національний мобільний оператор "Київстар" спільно з фондом "Повернись живим" ініціювали проєкт «Нам тут жити» - збір для забезпечення обладнанням та транспортом 146 інженерно-саперних груп ЗСУ. Кошти спрямовуються на придбання транспорту, металошукачів, коптерів, сумки саперів та інше обладнання. Київстар уже перерахував на ці цілі 20 млн грн.
Наразі в рамках ініціативи зібрано 105 млн грн. Завдяки цьому ще 15 інженерно-саперних груп отримали допомогу, а загалом 31 інженерно-саперна група вже вкомплектовані необхідним спорядженням. Вартість одного комплекту з авто становить 1,2 млн грн.
Фандрайзингова кампанія з метою зібрати 175 млн грн триває до закриття повної суми збору. Долучитись до ініціативи може кожен бажаючий за посиланням.
Нині в Україні потенційно забруднені вибухонебезпечними предметами 174 тис. квадратних кілометрів землі, включно з тимчасово окупованими територіями, а в небезпеці перебувають близько 6 млн людей.
Фото: Київстар