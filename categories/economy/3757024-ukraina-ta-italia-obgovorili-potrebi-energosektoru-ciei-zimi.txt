Україна вже отримала від Італії 15 вантажів гуманітарної допомоги загальною вагою понад 161 тонна, однак потребує, зокрема, високовольтного обладнання для енергосектору.

Як передає Укрінформ, про це повідомила пресслужба Міненерго за підсумками зустрічі міністра енергетики України Германа Галущенка зі спеціальним посланником МЗС Італії з питань відбудови та зміцнення стійкості України Давіде Ла Чечіліа за участі посла Італії в Україні П’єра Франческо Дзадзо.
За словами очільника Міненерго, очікується, що цієї зими ворог продовжить прицільні обстріли об’єктів енергетичної інфраструктури, тому важливе значення має не тільки проведення відновлювальних і ремонтних робіт на постраждалих об’єктах, а й накопичення достатньої кількості обладнання на складах для оперативного відновлення енергопостачання.

Міністр також підкреслив, що важливу роль у балансуванні системи цієї зими може відіграти імпорт електроенергії з європейських країн. Україна розраховує на відповідне рішення ENTSO-E, яке дозволить збільшити пропускні можливості з нинішніх 1,2 ГВт до 2 ГВт.

Сторони обговорили напрямки співпраці у газовій сфері, зокрема, щодо реалізації проєктів у галузі відновлюваних газів, виробництва водню. Наголошувалося на високому потенціалі співробітництва для втілення сучасних енергоефективних та безвуглецевих технологій і проєктів у процесі післявоєнного відновлення України.
Також на зустрічі обговорювалися питання забезпечення енергетичної безпеки України та Європейського континенту в цілому, зокрема, у контексті вирішення потенційно небезпечної для світу ситуації на окупованій росіянами ЗАЕС.
Як повідомлялось, наприкінці серпня міністр фінансів Сергій Марченко обговорив з міністром економіки та фінансів Італії Джанкарло Джорджетті фінансові потреби держбюджету України на цей та наступний роки, реалізацію 4-річної програми Ukraine Facility та участь Італії у відбудові України.
Фото: Міненерго