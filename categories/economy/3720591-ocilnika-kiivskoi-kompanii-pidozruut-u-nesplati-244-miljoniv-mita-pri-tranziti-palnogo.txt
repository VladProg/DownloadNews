Бюро економічної безпеки повідомило про підозру керівнику столичної компанії за несплату 244 млн грн митних платежів при транзиті нафтопродуктів.

Як передає Укрінформ, про це повідомляє пресслужба БЕБ.
"Детективи Бюро економічної безпеки України повідомили про підозру керівнику столичного підприємства в ухиленні від сплати податків в особливо великих розмірах. Встановлено, що службові особи компанії, яка надає фінансові гарантії, передбачені законодавством, не сплатили мито при настанні гарантійного випадку. Такі дії завдали державному бюджету збитки у розмірі понад 244 млн грн", - йдеться в повідомленні.
Зазначається, що працівники компанії-перевізника порушили митний режим «Транзит» під час переміщення нафтопродуктів магістральним нафтопроводом з території РФ до Угорщини у 2020-2022 роках. У цьому випадку, сплатити мито до державного бюджету мала компанія, яка виступила фінансовим гарантом.
У межах досудового розслідування детективи БЕБ також встановили, що бенефіціарні власники фінансового гаранта - підконтрольні народному депутату-«утікачу», який на початку року був позбавлений громадянства України.
Як повідомляв Укрінформ, Служба безпеки України та Бюро економічної безпеки викрили ще одну масштабну схему привласнення грошей екстопменеджментом ПАТ «Укртатнафта». Як свідчать матеріали слідства, за його ініціативою з рахунків Укртатнафти було виведено майже 600 мільйонів у гривневому еквіваленті. Раніше співробітники Служби безпеки спільно з БЕБ викрили масштабні схеми привласнення 40 млрд гривень колишніми власниками і топменеджментом Укрнафти та Укртатнафти.
Фото: БЕБ