Єврокомісія, Чеська Республіка, Польща, Румунія, Словаччина, Республіка Молдова, Україна, Європейський інвестиційний банк, ЄБРР та Світовий банк підписали спільну декларацію, яка передбачає виділення близько 1 млрд євро на підтримку діяльності «коридорів солідарності» на кордонах між Україною і ЄС.

Як передає Укрінформ, відповідна Декларація Європейської комісії, країн-учасниць та фінансових інституцій оприлюднена на сайті Єврокомісії.
Головним призначенням «коридорів солідарності» є сприяння експорту українського зерна на глобальні ринки та пом’якшення проявів глобальної продовольчої кризи.
Єврокомісія нагадує, що після блокування росією чорноморських портів України та в рамках заходів з відповіді Європейського Союзу на агресіє росії проти України Єврокомісія та прикордонні країни 12 травня 2022 року запровадили «коридори солідарності» між ЄС і Україною. Вони важливі для забезпечення сільськогосподарського експорту України та імпорту інших товарів.
«Єврокомісія терміново виділяє 250 млн євро у формі грантів для розвитку «коридорів солідарності». На найближчий час ми підтримуємо швидке покращення їх діяльності, зокрема, за рахунок використання мобільного обладнання, щоб скоротити час очікування та вдосконалити систему перетину кордону та інших маршрутів доступу. На середньострокову перспективу ми мобілізуємо ресурси Фонду поєднання Європи (CEF) та 50 млн євро для підтримки інфраструктурного розвитку, необхідного для подальшого збільшення спроможностей «коридорів солідарності», - йдеться у повідомленні.
Учасники Декларації висловили намір працювати спільно із партнерами з числа міжнародних фінансових інституцій, включаючи ЄІБ, ЄБРР та Світовий банк, для здійснення операцій з підтримання ліквідності компаній-операторів у рамках «коридорів солідарності», а також для проведення необхідних робіт із ремонту, відновлення та збільшення пропускної спроможності таких транспортних маршрутів.
У рамках цієї програми ЄІБ планує інвестувати до 300 млн євро до кінця 2023 року у проєкти, що відповідають завданням «коридорів солідарності». Це фінансування здійснюватиметься на додаток до вже оголошених та існуючих програм фінансування в Україні, значна частина яких призначена для модернізації доріг та залізничних шляхів. ЄІБ та Єврокомісія також нададуть технічну експертизу для визначення та підготовки транспортних інфраструктурних транскордонних проєктів, які можуть спільно фінансуватися за рахунок коштів ЄІБ та Фонду поєднання Європи (CEF).
У свою чергу ЄБРР має намір інвестувати 300 млн євро для розвитку «коридорів солідарності» в період 2022-2023 років, при цьому частина таких проєктів вже визначені та схвалені.
На додаток Група Світового Банку проводить підготовку надзвичайного проєкту з ремонту залізничних шляхів та дорожньої інфраструктури, пошкоджених війною. Вартість такого проєкту оцінюється у ще 100 млн доларів США, які мають бути виділені у 2023 році. Поряд із цим триває обговорення одночасної модернізації інфраструктури та багатомодульних логістичних пунктів у Румунії та у Республіці Молдова, що розміщені на кордонах з Україною, для підтримки критичних напрямків експортно-імпортних операцій України з перспективою реконструкції таких транспортних та логістичних центрів.
Єврокомісія та інші учасники, що підписали Декларацію, закликали міжнародних партнерів надати подальшу фінансову допомогу для цих дій, які мають ключове значення для України, Республіки Молдова та для глобальної продовольчої безпеки.
Як зазначається в Декларації, Україна є одним із найбільших світових виробників зерна, в нормальних умовах вона експортувала на світовий ринок близько 45 млн тонн зерна кожного року. Внаслідок російської агресії проти України, під час якої росія розпочала блокаду чорноморських портів України та свідомо заблокувала український сільськогосподарський експорт, виникла глобальна продовольча криза, а мільйони людей у найбільш вразливих країнах, які розраховували отримати українське зерно, постали перед перспективою продовольчої небезпеки.
З моменту запровадження «коридорів солідарності» між ЄС і Україною цим шляхом вдалося вивезти з України більше 15 млн тонн українських сільськогосподарських товарів, включаючи зерно, соняшник та супутні продукти, перевезені автомобільними шляхами, залізницею та через дунайські порти. На додаток з серпня була започаткована Чорноморська зернова ініціатива, яка сприяла зниженню глобальних цін на продовольство. Ці заходи разом змогли забезпечити експорт на світовий ринок близько 25 млн тонн української сільськогосподарської продукції у період з травня по кінець жовтня цього року.
Як зазначається в Декларації, зараз «коридори солідарності» є єдиним шляхом для експорту інших непродовольчих товарів з України. З огляду на це, «коридори солідарності» перетворилися на справжню «дорогу життя» для економіки України та дозволили українським фермерам і бізнесу отримати прибуток у більш ніж 15 млрд євро.
«ЄС працював разом із країнами-членами, Україною, Молдовою, з міжнародними партнерами та компаніями, з операторами транспорту для покращення функціонування «коридорів солідарності». Прикордонні країни ЄС, такі як Польща, Румунія, Словаччина та Угорщина, зробили величезний внесок та інвестиції у вдосконалення цих транспортних шляхів», - йдеться у повідомленні Єврокомісії.
Як зазначається, «коридори солідарності» дозволяють покращити транспортне сполучення між Україною і Молдовою, а також є проєктом, спрямованим на встановлення стабільного транспортного сполучення між ЄС та цими країнами з огляду на їх майбутнє входження до ЄС та інтеграцію до Єдиного ринку Євросоюзу.
Водночас, як зазначає Декларація, наразі «коридори солідарності» вже досягли лімітів власної пропускної спроможності, практика їх використання виявила «вузькі місця». Використання цього маршруту все ще пов’язано із високими логістичними витратами. Програма інвестицій, загальний обсяг якої складає близько мільярда євро, призначена саме для того, щоб вирішити ці проблеми.
Як повідомлялося, після вторгнення в Україну росія заблокувала чорноморські порти України та зупинила експорт сільськогосподарської продукції, яку Україна постачала на світовий ринок. росія почала красти українське зерно на тимчасово захоплених територіях та свідомо руйнувати українські зерносховища із продукцією, вже підготовленою на експорт. Такі дії росії призвели до глобальної продовольчої небезпеки та різкого зростання світових цін на продовольство. ЄС заснував «коридори солідарності» з України як альтернативний шлях для вивезення з країни сільськогосподарського експорту.