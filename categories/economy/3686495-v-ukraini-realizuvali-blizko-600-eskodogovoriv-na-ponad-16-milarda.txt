Від початку функціонування ЕСКО-механізму в Україні впроваджено близько 600 ЕСКО-договорів на загальну суму понад 1,63 млрд грн, з яких 40 ЕСКО-договорів у 2022 році на більш як 275 млн грн.

Про це повідомляє Державне агентство з енергоефективності та енергозбереження, передає Укрінформ.
«Енергосервіс – це один із тих інструментів, який прискорить відновлення України: допоможе громадам створити якісні умови для життя, модернізувати будівлі. В першу чергу, школи, дитячі садочки, лікарні на основі найсучасніших технологій, заощаджувати кошти на оплаті енергоресурсів та залучати значні інвестиції у регіональну економіку», - йдеться а повідомленні.
Зазначається, що, починаючи з 2015 року, агентство брало безпосередню участь у запровадженні ЕСКО-механізму в Україні, розробляючи необхідне законодавство. Зараз відомство продовжує роботу над необхідними нормативно-правовими актами, щоб покращити цю сферу, а також формує інформаційні бази ЕСКО-компаній та потенційних об’єктів.
«Заощаджені завдяки енергосервісу фінанси можна буде направити на реалізацію інших заходів з енергоефективності або на розвиток громад. На це треба зважати, бо велика кількість підприємств сьогодні призупинила свою діяльність, а багато наших громадян, які виїхати за кордон, планують повернутися і, відповідно, ми маємо забезпечити їм робочі місця», - додали в агентстві.
Як повідомлялось, ЕСКО – це енергосервісна компанія, яка виконує роботи із впровадження енергоефективних заходів. Концепція енергосервісу полягає в тому, що оплата здійснюється виключно за рахунок економії (скорочення витрат на споживання комунальних послуг та енергоносіїв), досягнутої в результаті здійснення енергоефективних заходів такими компаніями.
При цьому, ЕСКО, вкладаючи власні кошти в реалізацію енергоефективних заходів, несе фінансові ризики, бере повну відповідальність за якість робіт та зацікавлена в максимальній економії витрат на оплату комунальних послуг при збереженні комфорту перебування в приміщенні.
Фото з сайту ua-energy.org