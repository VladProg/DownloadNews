Дипломатичні кроки щодо повернення Україні Запорізької атомної станції наразі не мають успіху.

Про це заявив міністр енергетики Герман Галущенко, передає Укрінформ з посиланням на Урядовий портал.
«Наразі ситуація зайшла у глухий кут. Наша позиція, яку ми озвучуємо на всіх міжнародних майданчиках, зводиться до того, що будь-які переговори стосовно ЗАЕС мають базуватись: по-перше – на демілітаризації станції, по-друге – виході із ЗАЕС працівників росатому. По-третє, український персонал має отримати можливість спокійно, без тиску оперувати ядерним об‘єктом. Але у відповідь на це ми отримали нікчемний указ путіна про те, що ЗАЕС - це «федеральна» власність, із реєстрацією відповідної компанії в москві з назвою «Запорізька станція», - зазначив Галущенко.
Очільник Міненерго повідомив, що Україна отримує від місії МАГАТЕ, яка працює на ЗАЕС, тривожні сигнали; росіяни вкрай непрофесійно поводяться на станції.
«Місія МАГАТЕ підтверджує, що росіяни експлуатують станцію в такому режимі, що стан обладнання та устаткування на ЗАЕС значно погіршується. Є відчуття, що одна з цілей загарбників: після деокупації залишити нам її в неробочому стані», - сказав Галущенко.
Як повідомляв Укрінформ, раніше генеральний директор МАГАТЕ Рафаель Маріано Гроссі висловив занепокоєння з приводу поновлення артилерійських обстрілів неподалік захопленої Запорізької атомної електростанції (ЗАЕС) та тимчасової втрати нею єдиної резервної лінії електропередач.
Фото: Міненерго