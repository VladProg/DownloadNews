Національний банк провів чергові операції з обміну готівкового долара на безготівковий на суму 95 млн дол. США та обміну готівкового євро на безготівковий на суму 1 млн євро.

Як передає Укрінформ, про це повідомляє пресслужба НБУ в Фейсбуці.
"Національний банк провів ще дві операції з обміну готівкової іноземної валюти на безготівкову для підкріплення нею кас банків", - йдеться в повідомленні.
До обміну НБУ запропонував 100 млн дол. США та 100 млн євро. У Нацбанку зазначають, що в обміну доларів США взяло участь 8 банків. Сума за підсумками проведеного обміну склала 95 млн дол. США. Щодо обміну євро, то участь взяв 1 банк із 14 системно важливих, який обміняв 1 млн євро.
У Нацбанку наголошують, що здійснюватимуть відповідні операції, допоки банки відчуватимуть нестачу готівкової іноземної валюти.
Як повідомляв Укрінформ, Національний банк 7 вересня провів першу операцію з обміну готівкового долара на безготівковий. НБУ запропонував 100 млн дол. США готівкою й фактично вся сума була вибрана банками.