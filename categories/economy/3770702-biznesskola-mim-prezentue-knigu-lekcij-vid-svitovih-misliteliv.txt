Бізнес-школа МІМ у партнерстві з видавництвом «Саміт-Книга» та за підтримки компанії Reforma Systems видали книгу «ReinforceUA. Лекції воєнного часу від світових мислителів»; презентація відбудеться 6 жовтня в Києві.

Про це під час пресконференції в Медіацентрі Україна - Укрінформ «Як конвертувати підтримку світової академічної спільноти у масштабний освітній проєкт для українського бізнесу» повідомила президентка бізнес-школи МІМ Ірина Тихомирова.

У книзі містяться англомовні тексти лекцій, прочитані спікерами з червня 2022 року по червень 2023 року, та українські переклади - загалом по 23 статті українською та англійською мовами.
Видання складається з п'яти розділів: «Лідерство», «Людський вимір», «Інновації», «Рішення та можливості» і «Майбутнє».
“На нашу думку, такої книги в Україні ще не було. Як правило, ми мали переклади якихось лекцій та думок видатних мислителів українською мовою. Концепція нашої книги у тому, що лекції проведені спеціально для України. Тож, я вважаю, зміст цієї книги є унікальним”, - зазначила Тихомирова.
За її словами, українці мають знати, розуміти, обговорювати світовий порядок денний. Війна - перший пункт у цьому безумовно. Та є розуміння, що війна завершиться, і нам треба буде будувати країну. Тому проєкт намагається принести в Україну головні ідеї світу і дає змогу їх обговорювати з найвидатнішими мислителями сучасності.
“Ця книга не буде продаватися. Ми її будемо розповсюджувати, дарувати. Ми не платили спікерам, але й ми не заробляємо на цій книзі. Я би дуже хотіла, аби вона набула поширення, обговорення, дискусій. Щоби книга була доступна для багатьох слухачів, студентів, ветеранів, бізнесменів, науковців”, - зауважила Тихомирова.
Презентація видання відбудеться 6 жовтня під час Міжнародного освітнього форуму Facing the Future. Всі учасники заходу отримають примірник збірки у подарунок.
Як повідомлялось, проєкт ReinforceUA був задуманий в березні 2022 року та спрямований на інтелектуальну підтримку української бізнес-спільноти.