АТ «Українська оборонна промисловість» (колишній Укроборонпром) випустило прості іменні акції на понад 237 млн грн.

Про це повідомляє пресслужба товариства у Телеграмі, передає Укрінформ.
«Акціонерне товариство «Українська оборонна промисловість» випустило прості іменні акції на загальну суму понад 237 млн грн 100% цих цінних паперів належатимуть державі Україна», - йдеться в повідомленні.
Наголошується, що реєстрація випуску акцій відбулася на підставі рішення Національної комісії з цінних паперів та фондового ринку.
Як зауважують в компанії, цей крок є продовженням трансформації державного концерну «Укроборонпром» в акціонерне товариство.
Як повідомлялося, з 28 червня припинено діяльність концерну «Укроборонпром», його правонаступником стало акціонерне товариство «Українська оборонна промисловість». Рішенням Кабінету Міністрів України керівником АТ «Українська оборонна промисловість» призначено Германа Сметаніна.