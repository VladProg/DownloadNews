Кабінет Міністрів ухвалив постанову про затвердження порядку ведення Реєстру об’єктів критичної інфраструктури, включення об’єктів до реєстру та надання інформації з нього.

Як передає Укрінформ, про це повідомляє пресслужба Державної служби спеціального зв’язку та захисту інформації.
«Затвердження порядку створення Реєстру об’єктів критичної інфраструктури – важливий крок на шляху захисту наших ОКІ, проте це – тільки один із перших кроків. Тепер всі органи, відповідальні за захист критичної інфраструктури, мають долучитись до роботи з наповнення цього реєстру», – сказав голова Держспецзв'язку Юрій Щиголь.
Зазначається, що документ визначає процедури формування і ведення Реєстру об’єктів критичної інфраструктури, включення об’єктів до реєстру, внесення до нього інформації про ОКІ, регламентує умови доступу та надання інформації з реєстру.
Відповідно до документа, держателем та адміністратором реєстру є уповноважений орган у сфері захисту критичної інфраструктури України. Він здійснює облік, узагальнення, систематизацію, аналіз та надання інформації з реєстру, а також відповідає за внесення (та виключення) інформації про ОКІ в Реєстр.
«Відповідальними за надання інформації до реєстру є секторальні органи у сфері захисту критичної інфраструктури. Вони ідентифікують ОКІ, разом із оператором критичної інфраструктури здійснюють категоризацію ОКІ <...>, за результатами чого складають секторальні переліки ОКІ та подають інформацію в Держспецзв'язку для її внесення в реєстр», - додали у відомстві.
Як повідомлялося, під час дії воєнного стану та 12 місяців після його припинення чи скасування уповноваженим органом у сфері захисту критичної інфраструктури України є Державна служба спеціального звʼязку та захисту інформації України.