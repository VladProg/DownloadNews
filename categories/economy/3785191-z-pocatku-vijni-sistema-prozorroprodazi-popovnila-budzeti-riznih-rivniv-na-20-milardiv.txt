Від початку воєнного стану система Prozorro.Продажі допомогла заробити до бюджетів різних рівнів понад 20 млрд грн.

Як передає Укрінформ, про це повідомляє пресслужба Мінекономіки.
"Понад 20 млрд гривень допомогла заробити до бюджетів різних рівнів державна електронна торгова система Prozorro.Продажі від початку воєнного стану", - йдеться в повідомленні.
Ці кошти надійшли за результатами понад 28,3 тис. успішних онлайн-аукціонів, які відбулися після 24 лютого 2022 року. В середньому ціна за активи за підсумками проведених за цей час електронних торгів зростала на понад 60%.

"Це прямі надходження коштів у бюджети. А ще це відновлення підприємств, нові інвестиції, які, навіть в умовах війни, вкладаються в українську економіку із вірою в її потенціал. До того ж це збереження та створення нових робочих місць, розвиток підприємництва, адже основна мета приватизації – економічне зростання", - зазначила перший віцепрем'єр–міністр — міністр економіки Юлія Свириденко.
Найбільше коштів під час повномасштабного вторгнення — понад 6,3 млрд гривень — принесла реалізація активів збанкрутілих банків, які оголосив у системі Фонд гарантування вкладів фізичних осіб (ФГВФО). Мала приватизація наповнила місцеві та державний бюджети на майже 5 млрд гривень. Ще майже 3,2 млрд гривень заробили організатори з продажу активів у справах з процедури банкрутства.
В середньому на онлайн-аукціонах під час воєнного стану конкурують за активи понад 2 учасники. Водночас на найконкурентніші торги в системі від 24 лютого 2022 року приходили змагатися і по 40-50 учасників.
Станом на 9 листопада понад 3 тисячі аукціонів у державній системі знаходяться на етапі укладання угод і можуть принести до бюджетів різних рівнів ще понад 2 млрд гривень.
Як повідомлялося,на платформі Prozorro.Продажі був опублікований перелік перших 15 об’єктів, які можуть бути продані в межах великої приватизації.