Україна з серпня відправила на експорт 13 млн тонн продовольства, і переважну більшість становить аграрна сировина. Державі потрібно розвивати переробну галузь.

Про це заявив Президент Володимир Зеленський під час онлайн-виступу на Форумі з економічної стійкості та реконструкції України, що відбувається у Парижі, повідомляє кореспондент Укрінформу.
"Спільними зусиллями України і наших партнерів вдалося зупинити розгортання глобальної продовольчої кризи. Ми відновили морський аграрний експорт з України, який був заблокований російським флотом від початку повномасштабної війни. Із серпня цього року ми вже відправили на експорт більш як 13 млн тонн продовольства", - сказав глава держави.
Він нагадав про започатковану гуманітарну ініціативу "Зерно з України", завдяки якій ми зможемо допомогти найбіднішим країнам світу. За словами Зеленського, це означає порятунок мільйонів людей від голоду і від спалахів міграційної кризи.
Водночас Президент наголосив, що Україна відправляє як на експорт, так і як гуманітарні вантажі переважно аграрну сировину, а може відправляти продукти переробки.
"Тобто, це означає, що просто зараз ми маємо потребу в розбудові цілої галузі, яка буде орієнтована на експорт, точно матиме споживачів і точно даватиме прибуток. Очевидно, що це вигідний економічний проєкт, і було б правильно, якби французький бізнес уже зараз оцінив перспективи і прийшов в Україну заради такого проєкту", - підкреслив Зеленський.
За його словами, такі ж перспективи й колосальні можливості є в енергетиці, машинобудуванні, оборонній промисловості, транспортній сфері, будівництві, ІТ та багатьох інших галузях.
"Лише в Україні можна доволі швидко реалізувати масштабний проєкт екологічної і сучасної реіндустріалізації. І у нас є чітке розуміння, як це зробити", - заявив Президент.
Як повідомлялося, раніше Президент Володимир Зеленський заявив, що лише на поверхневе швидке відновлення розбитих російськими ударами українських енергооб’єктів потрібно щонайменше 1,5 мільярда євро.