Міністерство аграрної політики та продовольства України виділило 200 млн грн на відновлення системи зрошення на контрольованій території.

Як передає Укрінформ, про це повідомляє пресслужба Міністерства аграрної політики та продовольства України.
«Завдяки роботі ЗСУ вже вдалося звільнити значну територію України, в тому числі площі с/г угідь. По цих землях першочерговим завданням є їх швидке розмінування і підготовка до весняно-польових робіт. Крім того вже виділено 200 млн грн на відновлення системи зрошення на контрольованій території, що дозволить збільшити врожайність», - зауважив перший заступник міністра аграрної політики та продовольства Тарас Висоцький.
Також зазначається, що завдяки співпраці з Продовольчою та сільськогосподарською організація ООН (ФАО) було безкоштовно розподілено понад 30 тис. рукавів для тимчасового зберігання збіжжя. Йдеться про додаткове зберігання для понад 5 млн тонн агропродукції, а також необхідне технічне обладнання для наповнення цих рукавів та їхнього розвантаження.
Як повідомляв Укрінформ, в Україні майже 5 млн га сільськогосподарських земель потребують відновлення систем меліорації, для чого знадобиться приблизно 15 млрд доларів інвестицій.