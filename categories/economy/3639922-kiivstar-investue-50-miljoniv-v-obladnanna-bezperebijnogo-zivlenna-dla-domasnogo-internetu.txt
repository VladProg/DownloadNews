Компанія «Київстар» додатково інвестує 50 млн грн у джерела безперебійного живлення для роботи послуги «Домашній інтернет». Це дасть можливість забезпечити інтернетом понад 10 тис. будинків під час віялових чи стабілізаційних відключень електроенергії.

Про це Укрінформу повідомили в пресслужбі Київстару.
Зазначається, що монтажні роботи триватимуть упродовж зими.
«Встановлення джерел безперебійного живлення (далі - ДБЖ) відбувається поетапно, залежно від можливості закупівлі та надходжень цього дефіцитного обладнання. Утім, якщо абонент може надати власне ДБЖ для резервування сервісу за своєю адресою, оператор просить звернутись на пошту power@kyivstar.ua або залишити заявку за телефоном 0 800 300 460», - йдеться у повідомленні.
Базові характеристики ДБЖ: вихідна напруга 220В/240В; батарея - 1x12 В/9 Аг; відсутність функції Green mode, тобто вимкнення ДБЖ при низькому споживанні; наявність функції автоматичного запуску при відновленні світла; рівень споживання комутатора на годину – близько 20 Вт.
Крім того, оператор звертається до представників ОСББ, ЖЕКів, управляючих компаній та комерційних установ, які розміщені в житлових будинках, з проханням сприяти електроживленню обладнання компанії. Це можна реалізувати через переключення обладнання на зарезервовані лінії електропостачання в будинку, власні генератори, акумулятори чи інші джерела альтернативного живлення.
«Паралельно із закупівлею та монтажем ДБЖ ми модернізуємо оптичну мережу, що нівелює вплив сусідніх будинків. Окрім цього, важливою ланкою в забезпеченні фіксованого інтернету є безпосередньо живлення основних вузлів. Наразі Київстар інвестував уже понад 600 млн грн у забезпечення своїх базових станцій потужними акумуляторами та генераторами. Таким чином, спільними зусиллями ми зменшимо енергозалежність сервісу. Але, звісно, на це потрібен час та терпіння наших абонентів», - прокоментував керівник департаменту фіксованого зв’язку Київстару Сергій Сухорук.
Як повідомлялось, Київстар – найбільший український оператор електронних комунікацій, що станом на вересень 2022 року обслуговував 24,4 млн абонентів мобільного зв’язку та понад 1,1 млн абонентів «Домашнього інтернету».
Компанія продовжує відновлювати мережу в деокупованих містах України, підключати будинки до інтернету з максимальною швидкістю до 1 Гбіт/с., а також забезпечує інтернетом 1420 бомбосховищ та модульні будинки для сімей переселенців. Наразі таких уже 832.