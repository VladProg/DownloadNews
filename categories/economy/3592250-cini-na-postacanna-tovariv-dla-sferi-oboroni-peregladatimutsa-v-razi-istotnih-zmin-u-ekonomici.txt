Ціни на постачання товарів та послуг для сектору безпеки й оборони тепер переглядатимуться в разі істотних змін економічних умов.

Як передає Укрінформ, про це повідомляє пресслужба Мінекономіки.
"Ціни на постачання товарів та послуг для сектору безпеки й оборони відтепер переглядатимуться в разі істотних змін економічних умов. Таких як курс валют, індекс споживчої інфляції, оновлення податкового законодавства тощо", - йдеться в повідомленні.
Відповідне рішення, розроблене спільно Міністерством оборони та Міністерством економіки України, Уряд ухвалив на засіданні 4 жовтня 2022 року з доопрацюванням. Наразі документ доопрацьовано і 12 жовтня підписано Прем'єр-міністром.
«Забезпечення стабільного та своєчасного постачання товарів і послуг для потреб української армії - ключове завдання Уряду в умовах війни. Кабінет Міністрів України суттєво розширив перелік підстав для перегляду цін за контрактами за державні кошти для сектору безпеки та оборони. Зокрема, коригування цін відбуватиметься в разі зміни податкових ставок, суттєвих курсових коливань та зростання інфляції. Таким чином, бізнес матиме можливість планувати на коротко- та середньострокову перспективу і буде більш захищеним від обставин непереборної сили», - зазначила Перший віцепрем’єр-міністр – міністр економіки України Юлія Свириденко.
Зміни передбачають, що у період воєнного стану договірні ціни на постачання товарів, виконання робіт та надання послуг для сектору безпеки й оборони можуть переглядатися в разі зміни: ставок податків і зборів, пільг з оподаткування і т. ін., індексу споживчих цін, курсу іноземної валюти, біржових котирувань, регульованих цін (тарифів) та середньозважених цін на електроенергію на ринку «на добу наперед», що застосовуються в державному контракті (договорі).
Ціни переглядатимуться пропорційно до зміни фінансового навантаження на учасника контракту. Також істотні умови контракту можуть змінюватися у разі подовження строків дії контракту, передачі товару, виконання робіт чи надання послуг. Ця умова діятиме лише за наявності документально підтверджених об’єктивних обставин, що спричинили подовження, зокрема затримки фінансування витрат замовника. І в цьому випадку зміни не повинні призводити до збільшення суми, визначеної в держконтракті чи договорі.
Як повідомляв Укрінформ, на початку квітня Верховна Рада звільнила від оподаткування митними платежами операції із ввезення товарів для правоохоронних органів, Міноборони України, ЗСУ та інших військових формувань.