Кабінет Міністрів змінив порядок обчислення середньої заробітної плати та надання державним службовцям матеріальної допомоги.

Про це в Телеграмі повідомив постійний представник Кабміну у Верховній Раді Тарас Мельничук, передає Укрінформ.
«Внесено зміни до Порядку обчислення середньої заробітної плати. Передбачено, що обчислення середньої заробітної плати для оплати часу відпусток, надання матеріальної (грошової) допомоги або виплати компенсації за невикористані відпустки проводиться виходячи з виплат за останні 12 календарних місяців роботи, що передують місяцю надання відпустки, надання матеріальної (грошової) допомоги або виплати компенсації за невикористані відпустки», - йдеться в повідомленні.
Наголошується, що обчислення середньої заробітної плати для виплати компенсації за невикористані відпустки, на які працівник набув право до 31 грудня 2023 року, проводиться виходячи з виплат, нарахованих у 2023 році.
Уряд вніс також зміни до порядку надання державним службовцям матеріальної допомоги для вирішення соціально-побутових питань. Зокрема, передбачено надання матеріальної допомоги у розмірі, який не перевищуватиме середньомісячну заробітну плату (замість середньомісячної заробітної плати).
Як повідомлялося, Верховна Рада ухвалила у першому читанні законопроєкт про внесення змін до деяких законів України щодо пропорційного обчислення страхового стажу особам, які працювали за межами України.