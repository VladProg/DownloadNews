Ціни на нафту піднімаються в четвер, 8 грудня, після різкого зниження напередодні, спричиненого побоюваннями рецесії у світовій економіці та даними про зростання запасів нафтопродуктів у США.

Як передає Укрінформ, про це повідомляє enkorr.
Вартість лютневих ф'ючерсів на сорт Brent на лондонській біржі ICE Futures становить $77,79 за барель, що на $0,62 (0,8%) вище за ціну на закриття попередньої сесії. За підсумками торгів у середу ці контракти подешевшали на $2,18 (2,8%), до $77,17 за барель.
Ціна ф'ючерсів на нафту WTI на січень на електронних торгах Нью-Йоркської товарної біржі (NYMEX) становить $72,64 за барель, що на $0,63 (0,87%) вище за підсумкове значення попередньої сесії. Напередодні контракт знизився у ціні на $2,24 (3%), до $72,01 за барель.
У середу обидві марки поновили мінімальні значення з кінця грудня минулого року.
Головним негативним фактором для ринку нафти цього тижня стали побоювання, що Федеральна резервна система (ФРС) продовжить дотримуватися жорсткого курсу у грошово-кредитній політиці з метою уповільнити інфляцію. Це може призвести до послаблення економічного зростання або навіть рецесії в найбільшій економіці світу, що позначиться і на інших країнах і призведе до зниження глобального попиту на паливо.
Тим часом дані щотижневої доповіді міністерства енергетики США, опубліковані напередодні, вказали на зростання запасів бензину минулого тижня на 5,32 млн барелів і збільшення резервів дистилятів на 6,16 млн барелів.
Комерційні запаси нафти в США минулого тижня впали на 5,19 млн барелів при очікуваному зниженні на 3,42 млн барелів.
«Якщо запаси нафти продовжать знижуватися, це може змінити загалом ведмежий тренд, який переважає на нафтовому ринку в останній місяць», - зазначив Роббі Фрейзер із Schneider Electric.