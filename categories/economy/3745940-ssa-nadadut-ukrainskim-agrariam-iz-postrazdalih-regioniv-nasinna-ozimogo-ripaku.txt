Через американську урядову програму USAID Агро фермери шести найбільш постраждалих через війну українських областей отримають 1 700 посівних одиниць насіння озимого ріпаку.

Про це повідомляє Міністерство аграрної політики та продовольства України, передає Укрінформ.
«Уряд США через програму USAID Агро у межах ініціативи AGRI-Україна безоплатно надасть українським агровиробникам 1,700 посівних одиниць насіння озимого ріпаку. Насіння бренду Dekalb від компанії Байєр вистачить орієнтовно для посіву 5,100 гектарів культури», - йдеться в повідомленні.
Наголошується, що в межах програми посівний матеріал отримають фермери Донецької, Харківської, Сумської, Чернігівської, Запорізької, Херсонської (за винятком тимчасово окупованих територій) областей.
Учасники мають бути зареєстровані як юридичні особи або фізичні особи – підприємці та обробляти від 5 до 500 га. Кожен учасник зможе отримати до 15 посівних одиниць насіння, залежно від площі землі в обробітку.
За підтримки Мінагрополітики реєстрація на отримання допомоги вже розпочалася в Державному аграрному реєстрі (ДАР) та триватиме до 18 серпня або до вичерпання планових обсягів допомоги.
Як повідомлялося, після призупинення Росією участі у зерновій ініціативі, USAID оголосило про виділення додаткових $250 млн на підтримку аграрного сектору України.