Співробітники ТОВ "Оператор ГТС України" (ОГТСУ) відремонтували ділянку пошкодженого газогону на Харківщині, що дозволило відновити обсяги транспортування газу в Донецькій області.

Як передає Укрінформ, про це повідомляє Оператор ГТС у Телеграмі.
«Фахівці лінійно-експлуатаційної служби та авто-транспортного господарства Краматорського ЛВУМГ швидко виявили пошкоджену ділянку ГТС та провели аварійні вогневі роботи», – йдеться у повідомленні.
Зазначається, що зараз транспортування газу в Донецькій області відбувається у повному обсязі.
Як повідомлялося, інцидент на газопроводі внаслідок бойових дій стався 27 грудня. Працівникам ОГТСУ вдалося втримати транспортування газу до більшої частини побутових споживачів Донеччини, але зниження тиску в системі вплинуло на подачу газу до об'єктів інфраструктури.