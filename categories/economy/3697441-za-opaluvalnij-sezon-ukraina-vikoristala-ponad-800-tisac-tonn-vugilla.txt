Упродовж минулого опалювального сезону Україна використала понад 800 тис. т вугілля.

Як передає Укрінформ, про це повідомив міністр енергетики України Герман Галущенко під час брифінгу.
«У нас було завдання максимально забезпечити роботу генерації на вітчизняному вугіллі, насправді це було зроблено завдяки забороні експорту вугілля. Це рішення допомогло забезпечити належний рівень запасів. На початок вересня - кінець серпня на складах уже було понад 2 млн т вугілля», – сказав Галущенко.
За його словами, під кінець опалювального періоду запаси вугілля становили близько 1,2 млн т, зараз вони сягають 1,5 млн т.
Міністр наголосив, що успішному проходженню опалювального сезону також посприяло газове ПСО (покладення спеціальних обов'язків). Тож коли доставляти вугілля фізично не було змоги, блоки ТЕС могли працювати на газі.
«Вперше ми пройшли опалювальний сезон виключно на внутрішньому ресурсі вугілля, без імпорту», - додав Галущенко.
Як повідомлялося, на початку вересня 2022 року Кабінет Міністрів повністю заборонив експорт вугілля українського видобутку.