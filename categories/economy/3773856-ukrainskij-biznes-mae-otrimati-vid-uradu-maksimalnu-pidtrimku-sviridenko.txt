Український бізнес, який попри війну продовжує працювати та намагається розвиватись, має отримати від уряду максимальну підтримку.

Як передає Укрінформ, про це повідомляє пресслужба Мінекономіки.
«Основний стейкхолдер для Мінекономіки - український бізнес, який залишився в країні, сплачує податки, утримує робочі місця, намагається розвиватись, попри воєнний стан. Наша задача - підтримати цей бізнес...Важливо, щоб український бізнес працював, адже саме за сплачені ним податки і збори ми фінансуємо нашу армію і закупівлю озброєння. Підтримка українського бізнесу - це питання виживання нашої країни», - зазначила перший віцепрем’єр-міністр України - міністр економіки Юлія Свириденко.
За її словами, в проєкті держбюджету на 2024 рік уряд заклав понад 40 млрд грн на фінансування програм підтримки бізнесу. Зокрема, 18 млрд грн на підтримку малого й середнього бізнесу через доступне кредитування та понад 3,5 млрд грн - через надання грантів на розвиток. 1,4 млрд грн передбачено на гранти для переробних переробних підприємств, щоб стимулювати їх створення та розширення діючих, адже Україна прагне збільшити частку переробної промисловості у ВВП з нинішніх 10% до 20-25%.
Також наступного року буде відновлена програма компенсації вартості сільгосптехніки вітчизняного виробництва, на яку закладено 1 млрд грн. Окрім того, вперше в бюджеті передбачені кошти на розвиток індустріальних парків - 1 млрд грн, ще 3 млрд грн - на підтримку реалізації інвестиційних проектів зі значними інвестиціями, а також 2 млрд грн на гуманітарне розмінування, якого потребують аграрії.
Як повідомлялось, Кабінет Міністрів вдвічі збільшить фінансування програми мікрогрантів для розвитку бізнесу; в 2024 році планується видати грантів на 3,5 млрд грн.