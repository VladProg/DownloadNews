Уряд від початку повномасштабного вторгнення росії в Україну залучив від продажу облігацій внутрішньої державної позики (ОВДП) 395 млрд грн в еквіваленті.

Як передає Укрінформ, про це повідомляє пресслужба НБУ.
"З початку повномасштабної війни до 31 березня 2023 року Уряд України залучив від розміщення ОВДП на аукціонах 263 168,0 млн грн, 2 714,2 млн дол. США та 1 064,2 млн євро. На погашення за внутрішніми борговими цінними паперами за аналогічний період спрямовано 261 572,3 млн грн, 3 542,1 млн дол. США та 662,6 млн євро", - йдеться в повідомленні.
Зазначається, що у березні 2023 року запозичення Міністерства фінансів на внутрішньому борговому ринку на 26,0 млн грн (в еквіваленті) перевищували його виплати за облігаціями внутрішньої державної позики.
Упродовж дії воєнного стану Мінфін підвищував ставки за гривневими ОВДП (максимальна ставка – 19,75% річних), а також за військовими облігаціями, номінованими в доларах США (максимальна ставка – 4,85% річних) та в євро (максимальна ставка – 3% річних).
Найбільший обсяг цих цінних паперів сконцентрований банками – первинними дилерами. Другим за обсягом є портфель військових облігацій у власності громадян та бізнесу України.
Обсяг військових ОВДП у власності нерезидентів становить 6 552,1 млн грн та 13,3 млн дол. США.
Як повідомляв Укрінформ, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.
Аби активізувати внутрішній борговий ринок, Нацбанк надав можливість банкам покривати до 50% від загального обсягу обов’язкових резервів за рахунок бенчмарк-ОВДП з визначеного НБУ переліку. З 11 березня 2023 року цей перелік включає шість випусків цінних паперів, три з яких було додано в січні та лютому 2023 року.