У вересні 2023 року українці придбали у 2,7 раза більше електромобілів, ніж роком раніше, і на 12% більше, ніж у серпні.

Як передає Укрінформ, про це повідомила Асоціація автовиробників України (Укравтопром) в Телеграмі.
«Упродовж вересня український автопарк поповнили 4 298 авто на акумуляторних джерелах живлення (BEV). Відносно торішнього вересня попит на електромобілі збільшився у 2,7 раза», - йдеться в повідомленні.
За даними Укравтопрому, у вересні порівняно з серпнем 2023 року ринок електромобілів збільшився на 12%.
Основну масу зареєстрованих за місяць електромобілів склали легкові авто – 4 215 од., з яких нових було придбано 769 од., уживаних – 3 446 од.
Серед 83 комерційних електромобілів новими були лише 6 авто.
У ТОП-5 нових електромобілів у вересні увійшли Volkswagen ID.4 - 350 од., Volkswagen ID.6 - 66 од., Toyota BZ4X - 51 од., Honda E - 49 од. та BYD Yuan Plus - 19 од.
Серед уживаних автомобілів українські споживачі віддали перевагу Nissan Leaf - 590 од., Volkswagen e-Golf - 433 од., Tesla Model 3 - 405 од., Tesla Model Y - 247 од. та Renault Zoe - 194 од.
За січень-вересень 2023 року свою першу реєстрацію в Україні пройшли майже 24,2 тис. електрокарів, що у 2,7 раза більше, ніж за аналогічний період минулого року. Частка нових машин збільшилася з 15% до 20%.
Як повідомлялося, у вересні 2023 року українські номери отримали понад 21 тис. ввезених з-за кордону вживаних легкових автомобілів, що на 34% більше, ніж у вересні минулого року.