Влада України готується до того, що Росія знову почне обстрілювати об’єкти енергетичної інфраструктури.




Про це заявила віцепрем'єр - міністр з питань реінтеграції тимчасово окупованих територій Ірина Верещук в ефірі телемарафону "Єдині новини", передає Укрінформ із посиланням на Суспільне.
"Ми не прогнозуємо великої міграції (з України - ред.) цієї зими. Але ми точно готуємося до того, що противник може обстрілювати наші об’єкти енергетичної інфраструктури, цивільні об’єкти. Отже, ми розуміємо, що буде робити уряд", - сказала вона
Верещук уточнила, що це питання обговорювалося на засіданні Конгресу місцевих і регіональних влад при Президентові України, який відбувся в Івано-Франківську: "Сьогодні ми обговорювали деталі з місцевим самоврядуванням, регіональними владами - чим потрібно ще допомогти, аби цей опалювальний сезон пройти без збоїв".
За словами урядовиці, у західних областях України розгорнуто інфраструктуру, яка зможе прийняти переселенців у разі такої потреби.
"Є розгорнута інфраструктура. Ми говоримо про понад 20 тисяч місць… це і Закарпаття, і Івано-Франківщина, і Львівщина, і Тернопільщина. Але сьогодні ставили питання також про укриття: кількість і якість таких укриттів. Обговорювали в контексті державно-будівельних норм зміни до документів, які вимагаються так, щоб зарахувати той чи інший об’єкт до укриттів цивільного захисту. А також підготовці до офлайн занять у школі", - розповіла віцепрем'єр.
Вона додала, що Президент поставив чітке завдання підготувати укриття, а в разі потреби посприяти, щоб уряд допоміг усім, чим можливо, аби вони запрацювали.
Як повідомляв Укрінформ, 30 липня Володимир Зеленський провів засідання Конгресу місцевих та регіональних влад в Івано-Франківську.