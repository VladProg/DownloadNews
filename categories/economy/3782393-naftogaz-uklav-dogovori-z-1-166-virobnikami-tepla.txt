Станом на 3 листопада «Нафтогаз Трейдинг» уклало договори на постачання газу із 1 166 виробниками тепла.

Як передає Укрінформ, про це повідомляє Група Нафтогаз у Фейсбуці.
"Ми продовжуємо нагадувати про необхідність укладання договорів з тепловиками, щоб повною мірою забезпечити тепло в оселях громадян. Наразі з необхідних 1 264 договорів укладено 1 166", - йдеться у повідомленні.

Нафтогаз наголошує на важливості вчасно укласти договори, адже із настанням холодів громадяни почнуть використовувати кліматичну техніку для обігріву приміщень, що створить суттєве навантаження на енергосистему.
Як повідомлялося, 22 серпня Кабінет Міністрів продовжив дію спецобов'язків щодо постачання газу виробникам теплової енергії та бюджетним установам до 15 квітня 2024 року. Таким чином будуть створені умови для збереження діючих тарифів на тепло для населення, підвищувати які заборонено до кінця воєнного стану.