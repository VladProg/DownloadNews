Вищий антикорупційний суд продовжив на 2 місяці строк дії обовязків, покладених на колишнього міністра інфраструктури, підозрюваного у зловживанні владою та службовим становищем.

Про це повідомила пресслужба ВАКС, передає Укрінформ.
«У понеділок, 15 травня, слідчий суддя Вищого антикорупційного суду продовжив на 2 місяці строк дії процесуальних обов’язків, покладених на колишнього міністра інфраструктури України», - поінформували у пресслужбі.
Зокрема, підозрюваний зобов’язаний прибувати за вимогою до слідчого (детектива), прокурора та суду; повідомляти про зміну свого місця проживання та місця роботи, виїзди за межі Києва та Київської області; утримуватися від спілкування із визначеними в ухвалі слідчого судді особами.
Ексміністр підозрюється у вчиненні кримінального правопорушення, передбаченого ч. 2 ст. 364 ККУ (Зловживання владою або службовим становищем). До нього раніше було застосовано запобіжний захід у вигляді застави.
Як повідомлялося, 2 лютого 2023 року за процесуального керівництва прокурора Спеціалізованої антикорупційної прокуратури детективи Національного антикорупційного бюро повідомили про підозру у зловживанні владою та службовим становищем колишньому міністру інфраструктури та колишньому першому заступнику міністра.
За даними слідства, у 2015 році міністр спільно зі своїм заступником, який також був головою тарифної ради Міністерства інфраструктури, видав наказ, що дозволяв приватним компаніям стягувати половину ставки корабельного збору із суден у морському порту «Південний». Унаслідок цього держава зазнала збитків на суму понад 30 млн доларів.
У 2015 році посаду міністра інфраструктури України обіймав Андрій Пивоварський, його першим заступником був Володимир Шульмейстер.