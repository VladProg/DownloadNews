У лютому в Україні більшість продуктів продовжували зростати в ціні, найбільше подорожчали цибуля та морква.

Як передає Укрінформ, такі дані середніх споживчих цін на товари та послуги оприлюднила Державна служба статистики.
За даними статистичного відомства, порівняно із січнем, цибуля подорожчала на 31,9% - з 32 грн до 42,3 грн за кілограм, морква – на 17,8%, з 24,4 грн до 28,8 грн.
Зросли також ціни на яблука, капусту білокачанну та картоплю, проте не так суттєво – на 5%, 8,3% та 1,8%.
Натомість, згідно із оприлюдненими даними, у лютому подешевшав буряк – до 11,4 грн з 12,2 грн у січні (-5,9%), яйця – до 62 грн з 63,1 грн (-1,9%), крупа гречана, кілограм якої у лютому коштував в середньому 65,7 грн проти 68,9 грн у січні (-4,6%).
Як повідомлялося, за даними Державної служби статистики, інфляція на споживчому ринку України в січні 2023 року порівняно з груднем 2022-го становила 0,8%. За перший місяць року споживчі ціни зросли на 26% у порівнянні з січнем 2022 року.