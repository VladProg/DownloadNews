У четвер, 20 липня, через зниження температури максимальна позначка споживання електроенергії у вечірні години зменшилась на 7%.

Як передає Укрінформ, про це повідомляє НЕК «Укренерго» у Телеграмі.
«Вчора ввечері спека тимчасово відступила, що одразу вплинуло на зменшення використання кондиціонерів. Максимальна позначка споживання електрики у вечірні години на 7% знизилася по відношенню до аналогічного показника попереднього дня. Однак, максимум споживання все ще припадає на вечірні години, коли сонячні електростанції вже не працюють, і енергосистемі необхідно залучати теплові та гідроелектростанції, кількість яких обмежена», – йдеться у повідомленні.
Зазначається, що після масованих ракетних та дронових ударів росіян всі теплові та частина гідроелектростанцій зазнали значних пошкоджень і активно проводять ремонти, де це можливо, щоб відновитися до зими. Крім того, у плановому ремонті перебувають кілька атомних енергоблоків.
«Зважаючи на обмежені можливості енергосистеми покривати значне споживання у вечірні години, необхідно економно користуватися електроенергією», – наголосили в Укренерго.
У четвер вийшов у ремонт енергоблок однієї з атомних електростанцій. Це зменшило доступні потужності в енергосистемі для покриття споживання упродовж доби. Натомість збільшене виробництво електроенергії на теплових електростанціях, кількість яких суттєво обмежена. Адже триває значна ремонтна кампанія для того, щоб максимально можливо відновитися до нового опалювального сезону, коли потреба в електроенергії буде значно вищою.
Сьогодні здійснюється імпорт електроенергії зі Словаччини у вечірні дефіцитні години з 17:00 до 23:00 потужністю до 340 МВт. Експорт відсутній.
Укренерго відновило частину основного обладнання на одній з підстанцій, що 4 рази зазнавала ударів ракетами та дронами. Це підвищило надійність живлення для сотень тисяч споживачів одного з обласних центрів та частини області.
Через бойові дії та з технічних причин залишаються знеструмленими 384 населених пункти у прифронтових та прикордонних областях. Відновлення відбувається з дозволу військових. Через обстріли є пошкодження мереж на Донеччині та Одещині.
Також через негоду були відключення у 75 населених пунктах у 5 областях України – Закарпатській, Житомирській, Київській, Черкаській та Сумській. В окремих районах відновлення живлення ще триває.
Як повідомлялося, НЕК «Укренерго» 19 липня зафіксувало літній рекорд споживання електроенергії.