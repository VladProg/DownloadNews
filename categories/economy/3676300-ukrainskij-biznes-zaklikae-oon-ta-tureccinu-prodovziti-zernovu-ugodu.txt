Американська торговельна палата в Україні, Європейська Бізнес Асоціація та асоціація «Український клуб аграрного бізнесу» закликають Організацію Об’єднаних Націй (ООН) та Туреччину сприяти стабільній роботі Чорноморської зернової ініціативи, а також продовжити її та розширити.

Як передає Укрінформ, про це повідомляє пресслужба УКАБ.
Зазначається, що бізнес також закликає ООН та Туреччину забезпечити вільне торговельне судноплавство в Чорноморському регіоні.
В асоціації наголошують, що російські інспектори Спільного координаційного центру (СКЦ) штучно блокують повноцінну роботу ініціативи та порушують вільне судноплавство в Чорному морі. Зокрема, російська сторона систематично затримує перевірку суден, які прямують Босфором до/з українських портів.
За даними УКАБ, наразі 140 суден очікують на перевірку СКЦ у Босфорі, а українські порти працюють лише на 30% своєї потужності. Водночас рух російських суден у Чорному морі не обмежується регулярними перевірками, при цьому обсяг перевезених вантажів Азовським та Чорним морями становить близько 250 млн т в 2022 році. Таким чином, бізнес занепокоєний ситуацією, що склалася в останні місяці із затримками роботи "зернових коридорів" Чорним морем.
Водночас, міжнародні ланцюги постачання продовольства та глобальна продовольча безпека, знову опинилися під значною загрозою через штучне скорочення обсягів експорту українських зернових та олійних культур російською стороною.
В УКАБ зауважують, що якби ініціатива працювала злагоджено та на повну потужність, загальний обсяг експорту зерна міг би бути на 30-40% більшим. Близько 10 млн т сільськогосподарської продукції не було відвантажено на міжнародні ринки, зокрема вантажі для африканського континенту та країн з високим рівнем голоду, таких як Ефіопія, Ємен, Афганістан та ін. У поточному маркетинговому році очікується на експорт ще понад 25 млн т українського зерна.
Український бізнес закликає ООН та Туреччину вжити заходів для забезпечення стабільної та своєчасної роботи інспекторів/представників комісії, які діють при СКЦ, для прискорення руху суден з українським зерном та ліквідації черг. А також, забезпечити вільне торговельне судноплавство в Чорному морі для всіх сторін або запровадити перевірку всіх російських суден, які плавають у Чорному морі, шляхом створення рівних умов для українського та російського експорту.
Крім цього, бізнес просить підтримати продовження ініціативи щонайменше на один рік з автоматичним продовженням на такі ж періоди та включити Миколаївський морський порт, а також інші порти та термінали, що розташовані в Бузько-Дніпровському каналі, спеціалізований морський порт «Ольвія» до ініціативи, з метою збільшення пропускної спроможності для експорту зерна.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.