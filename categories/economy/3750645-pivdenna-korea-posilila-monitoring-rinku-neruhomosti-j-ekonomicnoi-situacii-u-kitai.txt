Міністерство фінансів Південної Кореї створило спеціальну групу для моніторингу ситуації на ринку нерухомості Китаю та її впливу на китайську економіку, остерігаючись, що криза на ринку нерухомості в сусідній країні завдасть шкоди корейській економіці й фінансам.

Про це повідомляє Yonhap, передає Укрінформ.
Цей крок був зроблений після того, як минулого тижня китайський гігант ринку нерухомості Evergrande Group оголосив про банкрутство в Сполучених Штатах, а інший великий гравець Country Garden бореться з борговими проблемами.
У Сеулі остерігаються різкого погіршення економічної ситуації в Китаї через кризу ринку нерухомості, що може негативно вплинути на економіку Південної Кореї та її фінансовий ринок, які досить чутливі до змін у сусідній країні.
Хоча корейські фахівці з фінансових питань не прогнозують прямого впливу проблем китайського ринку нерухомості на банки Південної Кореї, вони стверджують, що така криза може мати непрямий вплив на Південну Корею, якщо вона спровокує хвилювання на світовому фінансовому ринку й уповільнення світової економіки.
Головною проблемою, з якою може зіткнутися Південна Корея через нестабільність китайської економіки, у фінансовому відомстві назвали глобальну невизначеність, включаючи зростання волатильності на ринку облігацій Сполучених Штатів.
Мінфін Південної Кореї заявив, що вживатиме заходів стабілізації ринку, коли це буде необхідно, а його очільник Чу Кюн Хо обговорив можливі заходи з керівником Національного банку та високопосадовцями фінансових органів країни, додає Yonhap.
Міністерство також повідомило, що ризик південнокорейських банків через кризу нерухомості в Китаї оцінюється в $297 мільйонів.
Як повідомляв Укрінформ, президент США Джо Байден назвав Китай «бомбою сповільненої дії» через наростання в країні економічних проблем і повільне зростання китайської економіки.