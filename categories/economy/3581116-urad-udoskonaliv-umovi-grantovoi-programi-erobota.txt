Кабінет Міністрів розширив напрямки використання грантових коштів в межах програми “єРобота”.

Як передає Укрінформ, про це повідомляє пресслужба Мінекономіки.
Відповідні зміни були внесені до постанови №738 «Деякі питання надання грантів бізнесу» від 21 червня 2022 року на засіданні 27 вересня.
Тепер переможці програми можуть витрачати отримані кошти для покриття таких напрямів витрат:

закупівля програмного забезпечення, свійських тварин та птиці, багаторічних насаджень, посівного матеріалу, сировини, матеріалів, товарів та послуг пов’язаних реалізацією бізнес-плану (до 50% всіх коштів);
орендну плату за нежитлові приміщення (до 25% всіх коштів);
орендну плату за обладнання (до 10% всіх коштів);
лізинг обладнання, крім особистого автотранспорту (до 50% всіх коштів);
послуги маркетингу та реклами (до 10% всіх коштів);
використання у підприємницькій діяльності прав інших суб’єктів господарювання (комерційна концесія).

Уряд постановив, що до вже затвердженого бізнес-плану можуть бути внесені зміни. У разі збільшення вартості предмета договору з постачальником може бути проведена доплата суми коштів у межах граничного розміру мікрогранту отримувача. У такому випадку отримувач вносить відповідні зміни до бізнес-плану, надсилає його на погодження до уповноваженого банку та до відповідного регіонального центру зайнятості.
Крім цього, в постанову внесені зміни щодо перевірки ділової репутації позичальника, а саме - уточнені та деталізовані критерії для відмови.
«Ми ведемо постійний діалог з бізнесом, аналізуємо і удосконалюємо умови надання грантів для підприємців. Ми розуміємо, що у ці турбулентні часи потрібно зробити правила видачі грантів більш гнучкими, передбачити нові актуальні напрямки витрат грантових коштів. Відтак, наголошуємо, що програма “єРобота” є динамічною, проте зберігає свої основні цілі, якими є створення робочих місць та активізація підприємницької діяльності», - наголосила перший віцепрем’єр-міністр України – міністр економіки Юлія Свириденко.
Як повідомляв Укрінформ, проєкт “єРобота” включає 6 грантових програм, спрямованих на стимулювання підприємницької діяльності. Зокрема, це програми мікрогрантів на відкриття чи розвиток власного бізнесу, грантів на створення й розвиток переробних підприємств, закладки саду та виноградарства, тепличного господарства, підтримки ІТ-стартапів та старту в ІТ-сфері. Перші 227 переможців програми мікрогрантів вже отримали гроші на свої рахунки. Загальна сума перерахованих їм коштів становила 52,7 млн грн.