Газові сховища Європейського Союзу вже заповнені на 90%, що є випередженням встановленого графіка на 2,5 місяці.

Як передає Укрінформ, про це йдеться у пресрелізі Європейської Комісії.
«Сьогоднішнє підтвердження того, що ми виконали наші вимоги щодо зберігання газу достроково, підкреслює, що ЄС добре підготовлений до зими, і це допоможе ще більше стабілізувати ринки в найближчі місяці. Енергетичний ринок ЄС перебуває у набагато стабільнішому становищі, ніж минулого року, значною мірою завдяки заходам, які ми вжили на рівні ЄС. Але останніми тижнями ми побачили, що ринок газу залишається чутливим», - заявила єврокомісар з питань енергетики Кадрі Сімсон.
За її словами, Єврокомісія продовжуватиме стежити за ситуацією, щоб рівень зберігання залишався достатньо високим до наступної зими.
«Дозвольте мені нагадати, що ми можемо ще більше зміцнити наші позиції за рахунок інвестицій у відновлювані джерела енергії та енергоефективність», - зазначила вона.
Відповідно до останніх даних, оприлюднених сьогодні асоціацією Gas Infrastructure Europe, ЄС досяг своєї мети заповнити газосховища на 90% від потужності приблизно за 2,5 місяці до крайнього терміну 1 листопада.
Як повідомляв Укрінформ, постачання російського трубопровідного газу до країн Євросоюзу протягом року після повномасштабного вторгнення РФ в Україну скоротилося з 50% до 8% від загального газового імпорту.