Україна у лютому 2023 року експортувала 9,1 млн т товарів на 3,32 млрд доларів США.

Як передає Укрінформ, про це у Фейсбуці повідомив заступник міністра економіки України – торговий представник України Тарас Качка.
«У лютому 2023 року ми експортували товарів в обсязі 9,1 млн т. Це більше, ніж у січні (7,89 млн т), але менше пікового воєнного вересня (9,6 млн т), і, звісно ж, ще далеко до 12,8 млн тонн у лютому 2022 року», - йдеться в повідомленні.
За інформацією заступника міністра, вартість експорту у лютому склала $3,32 млрд.
«З вересня місяця спостерігаємо тенденцію повільного зменшення вартості експорту: 4,1 – 3,8 – 3,8 – 3,48 – 3,1 – 3,32 млрд доларів США. Причини зрозумілі – сповільнення зернового коридору і корекція цін на світовому ринку», - зауважив Качка.
До лідерів за обсягами експортної виручки в лютому серед традиційних позицій потрапили і товари переробної індустрії. До першої десятки увійшли:

кукурудза – $699,3 млн;
олія соняшникова – $419,3 млн;
пшениця – $322,9 млн;
соя - $128,69 млн;
залізна руда – $125,5 млн;
проводи ізольовані – $82,9 млн;
шрот соняшниковий – $75,4 млн;
чавун – $65,03 млн;м’ясо птиці – $58,76 млн;
насіння соняшнику – $58,69 млн.

Водночас, як повідомляє перший заступник міністра, у лютому Україна імпортувала товарів на $5,03 млрд, серед яких паливо, фармацевтичні препарати, генератор, мінеральні добрива тощо.
Як повідомлялося, за даними Держстату, у 2022 році експорт товарів з України становив 44,15 млрд дол., або 64,9% порівняно з 2021 роком, а імпорт – 55,27 млрд дол., або 75,9%.