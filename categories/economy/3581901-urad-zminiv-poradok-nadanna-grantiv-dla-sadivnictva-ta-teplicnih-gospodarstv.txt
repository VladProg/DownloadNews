Кабінет Міністрів змінив порядок надання грантів для створення або розвитку садівництва, ягідництва та виноградарства, а також тепличного господарства.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що до порядку надання грантів для створення або розвитку тепличного господарства внесені зміни, які стосуються умов надання грантів на будівництво модульної теплиці, зокрема кількості нових робочих місць. Постанова визначає, що на новій теплиці має бути створено не менше 14 нових робочих місць на 1 га модульних теплиць.
Гранти надаватимуться на будівництво (встановлення) модульної теплиці, придбання засобів виробництва (садивний матеріал, насіння, технологічне обладнання), покриття витрат на їхню доставку та введення в експлуатацію. Теплиця має мати орієнтовну площу 2 га (не менше 1,6 га та не більше 2,4 га).
У порядку надання грантів для садівництва передбачається створення нових робочих місць на стадії висадки насаджень (для постійних робітників) та при вступі саду у фазу товарного плодоношення, яка визначається проєктом висадки насаджень, але не пізніше п’ятого року після висадки насаджень (для сезонних робітників).
Крім цього, уряд встановив, що до заяви обов’язково додається (в залежності від виду гранту), підписаний розробником проєкт будівництва модульної теплиці з кошторисною документацією (відповідно до типового проєкту), або ж підписаний розробником проєкт висадки насаджень.
Міністерство аграрної політики та продовольства України розробило програми безповоротних грантів для аграріїв, які були затверджені у червні 2022 року. Програми стосуються розвитку садівництва, ягідництва та виноградарства, а також тепличних господарств. Основана мета цих програм – підтримка суб'єктів підприємництва, агровиробників, створення робочих місць та забезпечення продовольчої безпеки. Міністерством вже опрацьовано 111 заявок, що надійшли від «Ощадбанку», з яких 30 погоджено на суму 135 955 000 грн.
Як повідомляв Укрінформ, уряд запровадив програми безповоротних грантів на створення садів і теплиць у рамках проєкту «єРобота».
Проєкт “єРобота” включає 6 грантових програм, спрямованих на стимулювання підприємницької діяльності. Зокрема, це програми мікрогрантів на відкриття чи розвиток власного бізнесу, грантів на створення й розвиток переробних підприємств, закладки саду та виноградарства, тепличного господарства, підтримки ІТ-стартапів та старту в ІТ-сфері. Перші 227 переможців програми мікрогрантів вже отримали гроші на свої рахунки. Загальна сума перерахованих їм коштів становила 52,7 млн грн.