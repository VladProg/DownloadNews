Ціни на нафту активно піднімаються у середу, 2 серпня, після зниження за підсумками попередньої сесії, трейдери оцінюють сигнали про різке скорочення запасів нафти у Сполучених Штатах.

Як передає Укрінформ, проце повідомляє enkorr.
Ціна жовтневих ф'ючерсів на сорт Brent на лондонській біржі ICE Futures становить $85,59 за барель, що на 68 центів (0,8%) вище за показник на закриття попередньої сесії. У вівторок ці контракти здешевшали на $0,52 (0,6%) – до $84,91 за барель.
Котирування ф'ючерсів на нафту WTI на вересень на електронних торгах Нью-Йоркської товарної біржі (NYMEX) підвищилися на 69 центів (0,85%) і становили $82,06 за барель. За підсумками попередньої сесії вони знизилися на $0,43 (0,5%) – до $81,37 за барель.
Негативним чинником для нафтового ринку у вівторок стало зміцнення долара, оскільки це підвищує вартість сировинних товарів для власників інших валют. Індекс, що розраховується ICE і показує динаміку долара щодо шести основних світових валют, напередодні зріс на 0,4%.
«Ралі на нафтовому ринку готове взяти паузу на тлі зниження фондових індексів у США й зміцнення долара», – сказав старший аналітик Oanda Едвард Мойя.
Однак нафта залишається привабливою для інвесторів, і покупці, швидше за все, активно купуватимуть контракти на просіданнях, додав він.
Тим часом оприлюднені напередодні дані Американського інституту нафти (API) показали, що нафтові запаси в США за минулий тиждень упали на 15,4 млн барелів. Якщо дані знайдуть підтвердження в офіційних цифрах Міненерго, які буде опубліковано о 17:30 у середу, падіння буде рекордним із 1982 року.