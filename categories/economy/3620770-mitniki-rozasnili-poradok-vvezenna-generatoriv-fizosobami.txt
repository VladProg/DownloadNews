Щодо кількості, вартості та ваги генераторів, які ввозяться громадянами без сплати митних платежів, обмеження відсутні.

Як передає Укрінформ, про це йдеться в пресрелізі Державної митної служби, що є в розпорядженні агентства.
Постановою Кабінету Міністрів від 16 листопада 2022 року №1288 внесено зміни до Постанови КМУ від 20.03.2020 №224 та низки урядових постанов про затвердження технічних регламентів. Відповідними змінами скасовано обов’язковість надання як підтвердження звільнення від сплати митних платежів декларації про відповідність та маркування знаком відповідності технічним регламентам.
Таким чином, ввезення на митну територію України товарів, визначених Постановою КМУ від 9 листопада 2022 №1260, якою доповнено Перелік товарів, визначений Постановою КМУ від 20 березня 2020 №224, здійснюється як фізичними, так і юридичними особами шляхом декларування митному органу без сплати митних платежів.
Відповідно до частин 1,6 статті 374 Митного кодексу, не підлягають письмовому декларуванню товари: сумарна фактурна вартість яких не перевищує еквівалент 500 євро, а сумарна вага - 50 кг, що ввозяться громадянами на митну територію України у багажі.
Товари в обсягах, які перевищують зазначені норми, а також такі, що ввозяться особою, частіше одного разу протягом однієї доби, підлягають письмовому декларуванню відповідно до частин 2, 4, 7 статті 374 МКУ.
Як повідомляв Укрінформ, Кабінет Міністрів України на засіданні 8 листопада ухвалив рішення про звільнення від сплати ПДВ та ввізного мита на імпорт генераторів, трансформаторів, обігрівачів та інших товарів важливих для проходження цього опалювального сезону.