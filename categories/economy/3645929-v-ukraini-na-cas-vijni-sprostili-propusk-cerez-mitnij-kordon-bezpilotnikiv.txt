Кабінет Міністрів ухвалив рішення, згідно з яким на період дії воєнного стану пропуск через митний кордон України БПЛА здійснюється за місцем перетину кордону шляхом подання в паперовій або електронній формі декларації особою, що перевозить відповідний товар.

Про це повідомив постійний представник Кабінету Міністрів у Верховній Раді Тарас Мельничук у Телеграмі, передає Укрінформ.
«Установлено, що на період дії воєнного стану пропуск через митний кордон України безпілотних літальних апаратів та їх частин цивільного призначення та подвійного використання від донорів (у значенні ЗУ «Про гуманітарну допомогу») здійснюється за місцем перетину митного кордону України шляхом подання в паперовій або електронній формі декларації, заповненої особою, що перевозить відповідний товар, без застосування заходів нетарифного регулювання зовнішньоекономічної діяльності та без оформлення гарантійних листів», - повідомив Мельничук.
Як повідомлялось раніше, 28 грудня на сайті президента України з’явилась петиція із закликом спростити процедуру для ввезення в Україну квадрокоптерів, яких потребують військові на фронті.