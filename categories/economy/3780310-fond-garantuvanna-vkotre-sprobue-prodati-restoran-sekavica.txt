Фонд гарантування вкладів фізичних осіб виставляє на повторний продаж ресторан «Щекавиця» за стартовою ціною у 15,2 млн грн.

Як передає Укрінформ, про це повідомляє пресслужба Фонду гарантування.
"Київський ресторан «Щекавиця» – знову на торгах. Черговий аукціон відбудеться уже першого листопада у системі Прозорро.Продажі. Це буде 17 спроба реалізувати активи АТ «Банк Січ», що ліквідується Фондом гарантування вкладів. Виставлена на продаж будівля ресторану «Щекавиця», загальною площею майже 885 кв.м, розташовується за адресою вул. Костянтинівська 46-52, що на київському Подолі", - йдеться в повідомленні.
Крім приміщення ресторану, до складу лоту включено майже 3,5 тисячі основних засобів, а також торговельна марка (знаки для товарів і послуг) Schekavica.
Відкритий онлайн-аукціон з продажу лоту відбудеться 1 листопада за англійською моделлю аукціону. Участь у торгах можуть узяти як юридичні, так і фізичні особи, окрім Російської Федерації або осіб, пов'язаних з державою-агресором.
Заявки на участь у торгах приймаються до 20:00 31 жовтня.
Початкова ціна продажу – 15,2 млн грн.
Як повідомлялося, 10 серпня 2022 року в АТ «Банк Січ» після визнання його неплатоспроможним було запроваджено тимчасову адміністрацію. З 10 жовтня 2022 року строком на три роки розпочато процедуру ліквідації банку.
Фото: mapio.net