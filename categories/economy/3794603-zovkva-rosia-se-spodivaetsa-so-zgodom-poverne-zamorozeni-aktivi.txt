Україна спільно з міжнародними партнерами працюють над тим, аби заморожені російськи активи, або хоча б їх частка, вже працювала на відбудову країни.

Про це під час інвестиційного форуму Investors Annual Meeting, організованого урядовим офісом із залучення та підтримки інвестицій UkraineInvest та Торгово-промисловою палатою, сказав заступник керівника Офісу Президента України Ігор Жовква, повідомляє кореспондент Укрінформу.
"Ми не полишаємо питання заморожених російських активів. Минув час радіти з того, що вони заморожені. Агресор, очевидно, ще сподівається, що, можливо, ці кошти згодом будуть розморожені. Сьогодні ми говоримо з нашими партнерами, щоб ці кошти, принаймні частка, вже працювала на відбудову країни. Йдеться не про самі кошти, відповідно до законодавства міжнародних партнерів їх поки не можна чіпати, а йдеться про відсотки з тих заморожених коштів, які можуть працювати на відбудову України", - сказав Жовква.
Він нагадав, що успішний приклад цього зараз розробляє Бельгія. Президент Володимир Зеленський спільно з прем'єр-міністром Бельгії у жовтні цього року вже обговорював, яким чином можуть бути використані відсотки або податки на ці відсотки із заморожених активів.
"Декілька країн у світі вже приймають відповідне законодавство, щоб уможливити використання таких заморожених активів або принаймні їх відсотків чи податків з відсотків. Зараз така успішна робота здійснюється в Канаді, відповідне законодавство прийняла Естонія, працюють США. І, що дуже важливо, працює Європейський Союз, адже вони мають ухвалити єдину спільну директиву для учасників ЄС, щоб держави-члени відпрацьовували цю модель на практиці", - зазначив Жовква.
Як повідомлялося, Європейський Союз на початку листопада схвалив плани передачі прибутків від заморожених російських активів Україні. Юридичні пропозиції Єврокомісія планує висунути в грудні.