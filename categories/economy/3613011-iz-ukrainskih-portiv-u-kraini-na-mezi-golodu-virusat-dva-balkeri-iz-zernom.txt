В портах «Одеса» та «Чорноморськ» пшеницею для країн, що перебувають на межі голоду, навантажуються два балкери.

Про це повідомляє Міністерство інфраструктури України в Фейсбуці, передає Укрінформ.
«Два балкери, зафрахтовані Всесвітньою продовольчою програмою Організації Об‘єднаних Націй, зайшли в порти Великої Одеси під завантаження пшеницею для мешканців Ефіопії, Ємену та Афганістану», - йдеться в повідомленні.
Наголошується, що кожен з двох кораблів перевезе по 40 тисяч тонн української пшениці.
Крім того, сьогодні, 12 листопада, в рамках реалізації «зернової ініціативи», з порту «Чорноморськ» вийшло 2 судна з 27 тисячами тонн агропродукції, яка буде направлена до країн Азії.
У міністерстві також повідомляють, що наразі в портах Великої Одеси під обробкою перебувають 33 судна. На них завантажують 920 тисяч тонн української агропродукції.
Як повідомлялося, 11 листопада у межах «зернової ініціативи» з портів «Одеса», «Чорноморськ» та «Південний» вийшло 4 судна з українською агропродукцією із 120 тис. тонн агропродукції до країн Азії та Європи. Від початку дії «зернової ініціативи» з Одеських портів вийшло 44 судна, які експортували 10,3 млн т українського продовольства до країн Африки, Азії та Європи.
Фото: Мінінфраструктури