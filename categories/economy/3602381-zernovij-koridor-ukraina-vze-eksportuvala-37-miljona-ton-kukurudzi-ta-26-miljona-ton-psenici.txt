Із України через морські порти Одеської області за 88 днів роботи «зернового коридору» експортовано 3,7 млн т кукурудзи та 2,6 млн т пшениці.

Як передає Укрінформ, про це повідомляє пресслужба Міністерства аграрної політики та продовольства України.
Зокрема, за останні сім днів у межах «зернової ініціативи» збільшилися обсяги поставок як кукурудзи, так і пшениці.
Пшениці експортовано 214,3 тис. тонн – це на 66 тис. тонн більше, ніж позаминулий тиждень. Загальний обсяг поставок пшениці становить 2,6 млн тонн.
Кукурудзи відвантажено 354 тис. тонн, що на 100 тис. тонн більше, ніж за тиждень до того. Всього кукурудзи вивезено «зерновим коридором» 3,7 млн тонн.
Мінагрополітики повідомляє, що загалом від початку роботи «зернового коридору» з одеських морпортів вийшло 397 кораблів із вантажем у 9 млн тонн. Приріст обсягів вивезеної с/г продукції коридором останніми тижнями становить орієнтовно 1 млн тонн.
Частка Африки в загальній структурі відвантажень пшениці становить 25,16 %. До країн, які потерпають від гуманітарної кризи, вивезено 23% пшениці. У рамках Всесвітньої продовольчої програми ООН з українських портів відбуло 6 кораблів зі 190 080 тонн вантажу.
Сьогодні, 27 жовтня, у межах реалізації «зернової ініціативи» з портів «Чорноморськ» та «Південний» вийшли 7 суден зі 102 тис. т агропродукції. Судна прямують до країн Африки, Азії та Європи.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Перше судно з українським продовольством вийшло з порту Одеси 1 серпня.