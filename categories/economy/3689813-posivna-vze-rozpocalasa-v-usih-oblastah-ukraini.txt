Весняна посівна кампанія станом на 31 березня 2023 року розпочалась у всіх областях України.

Як передає Укрінформ, про це повідомляє пресслужба Міністерства аграрної політики та продовольства України.
"До сівби ярих культур на контрольованій Україною території приступили всі області", - йдеться в повідомленні.
Зазначається, що всіма категоріями господарств посіяно 500 тис. га зернових та зернобобових культур з яких: ярої пшениці – 107,7 тис. га, ярого ячменю – 307,4 тис. га, гороху – 57,7 тис. га та вівса – 26,4 тис. га.
Найбільше зернових та зернобобових культур посіяли аграрії Тернопільщини – 94,7 тис. га, Вінниччини – 74,3 га та Хмельниччини – 60,8 га.
За минулий тиждень всього посіяно 207 тис. га зернових та зернобобових культур, у лідерах сільгосптоваровиробники Тернопільщини – 27,1 тис. га.
До сівби цукрових буряків приступили аграрії Вінниччини, Волині, Рівненщини, Тернопільщини, Хмельниччини та Черкащини. На першому місці Вінниччина – 15,3 тис. га.
До сівби соняшника приступили аграрії Одещини, Хмельниччини та Буковини.
Як повідомляв Укрінформ, за прогнозом Міністерства аграрної політики та продовольства України, у 2023 році основні ярі культури будуть посіяні на 5,700,1 тис. га, що на 206,5 тис. га менше, ніж торік.