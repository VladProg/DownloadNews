Німецька компанія «Байєр» інвестує понад 60 млн євро в розширення своїх потужностей на Житомирщині.

Як передає Укрінформ, про це в Телеграмі повідомив начальник Житомирської ОВА Віталій Бунечко.
«Разом із директором ТОВ «Монсанто-насіння» Володимиром Оніщенком заклали символічну капсулу часу на місці будівництва нових потужностей цього підприємства. Понад 60 млн євро додаткових інвестицій під час війни – це найкраще свідчення не лише міжнародної підтримки України, але й того, що великі інвестори вірять в нашу перемогу», - написав Бунечко.
За його словами, розширення виробництва сприятиме створенню нових робочих місць, збільшенню податкових надходжень до бюджету, а також валютної виручки, що важливо для української економіки в умовах війни.

ТОВ «Монсанто-насіння» є одним із найбільших насіннєвих заводів у Східній Європі, який забезпечує високопродуктивними гібридами кукурудзи українських фермерів, а також аграріїв Румунії, Угорщини та Франції.
Як повідомляв Укрінформ, сучасний насіннєвий завод компанії «Байєр» («Монсанто») запустили в селі Почуйки на Житомирщині у 2018 році. Обсяг інвестицій компанії «Байєр» сягнув 200 млн дол. США.