Обсяги міжнародної допомоги Україні станом на кінець лютого 2023 року перевищили 38 млрд доларів США.

Про це йдеться у Макроекономічному та монетарному огляді НБУ за березень 2023 року, передає Укрінформ.
"З початку повномасштабного вторгнення станом на кінець лютого 2023 року обсяги міжнародної допомоги перевищили 38 млрд дол. Завдяки надходженням міжнародної фінансової допомоги міжнародні резерви зростали, починаючи з жовтня 2022 року, і станом на кінець січня 2023 року досягли 29,9 млрд дол.", - йдеться в повідомленні.
Як повідомляв Укрінформ, у січні 2023 року Україна отримала від міжнародних партнерів 4,2 мільярда доларів. У 2022 році Україна отримала міжнародної фінансової допомоги на понад 32 млрд доларів, із яких 14 млрд доларів - це гранти.