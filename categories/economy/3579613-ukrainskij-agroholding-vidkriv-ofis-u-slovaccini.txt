Український агрохолдинг «ОССОЙО» відкрив офіс у Словаччині, який займається трейдингом та логістикою.

Як передає Укрінформ, про це розповіла керуючий партнер компанії Марія Сітак в інтерв'ю для Latifundist.com.
"Так, як я вже казала, розглядали різні варіанти, але зупинилися в Словаччині — в Братиславі. З усіх точок зору ця країна виявилася найзручнішим місцем для організації ефективної роботи. Наразі там працює 15 людей, які займаються трейдингом та логістикою", - сказала вона.
За її словами, серед європейських партнерів є зацікавленість в українських товарах, але вони не знайомі безпосередньо з українськими компаніями і тому насторожено відносяться до початку співпраці.
Сітак зауважила, що водночас в Європі наразі спостерігається божевільний попит з боку українських компаній на елеватори і наразі ціни на них піднялися в декілька разів. Також, зросли ціни і за оренду.
"Коли ти приїжджаєш на об’єкт і дивишся на його стан та інфраструктуру, то розумієш, що тих грошей, які за нього просять — не вартий. Але через безвихідь багато компаній купують ці активи. Ми ж поки що орендуємо елеватор в Румунії", - додала керуючий партнер.
«ОССОЙО» (OSSOYO) — український агрохололдинг, який має в структурі чотири елеватори, солодовий завод, два борошномельні комплекси, СТОВ «Старосолотвинська птахофабрика» та 6 тис. га землі.
Фото: Latifundist.com