Кабінет Міністрів продовжив право міністра фінансів України підписувати документи стосовно державної гарантії для забезпечення виконання НАК «Нафтогаз України» боргових зобов’язань перед Європейським банком реконструкції та розвитку (ЄБРР).

Як передає Укрінформ, про це повідомив у Телеграмі постійний представник Кабміну у Верховній Раді Тарас Мельничук.
Це передбачено змінами, внесеними 7 квітня до постанови Кабміну від 7 липня 2022 року №760 «Про надання у 2022 році державної гарантії за зобовʼязаннями акціонерного товариства «Національна акціонерна компанія «Нафтогаз України».
"Продовжено право міністра фінансів України (після 2022 року) підписувати документи стосовно державної гарантії для забезпечення виконання НАК «Нафтогаз України» боргових зобов’язань за Кредитною угодою між НАК «Нафтогаз України» і Європейським банком реконструкції та розвитку від 14.06.2022», – ідеться у повідомленні.
Як повідомлялося, у червні 2022 року Нафтогаз уклав кредитну угоду з ЄБРР про відкриття поновлюваної кредитної лінії у розмірі до 300 млн євро для придбання імпортованого природного газу з метою сталого проходження опалювального сезону.