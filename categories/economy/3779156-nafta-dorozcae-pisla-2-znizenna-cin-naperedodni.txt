Ціни на нафту еталонних марок піднімаються у п'ятницю, 27 жовтня, відновлюючись після падіння до мінімуму за два тижні напередодні.

Як передає Укрінформ, про це повідомляє enkorr.
Ціна грудневих ф'ючерсів на сорт Brent на лондонській біржі ICE Futures склала $89,3 за барель, що на $1,37 (1,56%) вище за показник на закриття попередньої сесії. У четвер ці контракти впали в ціні на $2,2 (2,4%) – до $87,93 за барель.
Котирування ф'ючерсів на нафту WTI на грудень на електронних торгах Нью-Йоркської товарної біржі (NYMEX) збільшилися на $1,35 (1,62%) і становили $84,56 за барель. За підсумками минулої сесії вони втратили $2,28 (2,6%) – до $83,21 за барель.
Учасники ринку уважно стежать за розвитком подій на Близькому Сході. Ізраїль поки не розпочав наземну військову операцію в секторі Гази, проте продовжує завдавати повітряних ударів по позиціях бойовиків ХАМАС в анклаві й проводити операції на палестинських територіях на західному березі Йордану.
«Фундаментальні показники ринку нафти відступають перед ризиками війни, – зазначив старший ринковий аналітик Price Futures Group Філ Флінн. – Націнка з урахуванням воєнних дій то з'являється, то зникає».
Тим часом у четвер Міністерство торгівлі США повідомило, що американська економіка у липні-вересні збільшилася на 4,9% у перерахунку на річні темпи. Це максимальні темпи зростання із четвертого кварталу 2021 року. Аналітики загалом прогнозували підвищення на 4,3%, повідомляє Trading Economics.
Такі сильні дані можуть стати аргументом на користь подальшого підвищення ставки Федеральної резервної системи, проте навряд чи вплинуть на рішення ФРС на найближчому засіданні, яке відбудеться наступного тижня, сказав Лукман Отунуга з FXTM.
Фото: Getty Images