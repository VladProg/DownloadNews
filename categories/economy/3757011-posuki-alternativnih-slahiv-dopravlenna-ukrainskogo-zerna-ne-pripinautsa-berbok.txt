Румунія відіграє важливу роль у зусиллях ЄС налагодити альтернативні морському шляхи експорту українського зерна.

Про це заявила глава МЗС ФРН Анналена Бербок на спільній з румунською колегою Лумініцею Одобеску пресконференції після їхніх переговорів у Берліні 4 вересня, передає кореспондент Укрінформу.

Особливою є роль Румунії в питанні експорту українського збіжжя в умовах, коли Росія посилила загрозу глобального голоду, відзначила німецька політикиня.
"Росія спрямовує гармати своїх військових кораблів проти перевізників зерна в Чорному морі та кидає бомби на місця зберігання збіжжя, подекуди так близько до румунського кордону, що в румунських селах тремтять вікна", – сказала Бербок.
У таких умовах шлях транспортування Дунаєм є надзвичайно важливим, але Росія хоче його знищити за допомогою бомб і дронів, підкреслила вона.
"Путінська гра з зерновою угодою є цинічною", – заявила глава МЗС ФРН. Вона назвала важливими зусилля Туреччини відродити цю угоду. При цьому пошуки альтернативних шляхів доправлення українського збіжжя не припиняються, запевнила Бербок. Європейські "коридори солідарності" необхідні для всього світу. Те, що Румунія надала свою інфраструктуру для цього, має дозволити Україні збільшити до кінця року експорт зерна до 4 млн т на місяць, поінформувала Бербок і висловила надію, що й інші європейські країни будуть поводитися солідарно.
Бербок також підкреслила, що Україна та Молдова є членами європейської родини, майбутнє яких – у Європейському Союзі.
Бербок подякувала румунським уряду та народу за іншу допомогу та підтримку, яку вони надають Україні. За її даними, близько 100 тис. українців знайшли захист у Румунії від російської війни. Румунія доєдналася до "коаліції винищувачів", запропонувавши підготовку пілотів на літаках F-16, що допоможе Україні захищатися від російських агресорів.
Як повідомлялося, президенти Туреччини та Росії на зустрічі в Сочі 4 вересня не досягли згоди щодо виконання Москвою умов угоди Чорноморської зернової ініціативи та відновлення дії зернового коридору.
Фото: Ольга Танасійчук