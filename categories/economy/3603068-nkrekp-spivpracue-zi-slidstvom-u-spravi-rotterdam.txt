Національна комісія, що здійснює державне регулювання у сферах енергетики та комунальних послуг (НКРЕКП), надає слідству всі необхідні матеріали у справі «Роттердам+».

Як передає Укрінформ, про це повідомляє пресслужба регулятора.

"НКРЕКП співпрацює зі слідством, надає усі необхідні матеріали та готова всіляко сприяти проведенню фахового і неупередженого розслідування. Регулятор сподівається, що в результаті проведення цього розслідування не постраждають невинні особи, а матеріали слідства відповідатимуть чинному законодавству", - йдеться у повідомленні.
Як повідомлялося, Національне антикорупційне бюро і Спеціалізована антикорупційна прокуратура 26 жовтня повідомили про підозру ще 15 особам, причетним до запровадження та дії формули «Роттердам+», через яку впродовж 2018-2019 років споживачам електроенергії було завдано збитків на понад 20 млрд грн.
Коло підозрюваних у новому епізоді включає: двох колишніх голів Національної комісії, що здійснює державне регулювання у сферах енергетики та комунальних послуг (НКРЕКП); шість колишніх членів НКРЕКП; трьох чинних членів НКРЕКП; одного чинного та одного колишнього працівника НКРЕКП.