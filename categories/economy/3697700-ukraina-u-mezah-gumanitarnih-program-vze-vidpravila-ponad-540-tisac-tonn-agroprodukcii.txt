Україна у межах гуманітарних програм відправила до країн з низьким доходом та з доходом нижче середнього 541,7 тис. т аграрної продукції.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що Україна відвантажила 170 тис. т агропродукції у межах продовольчої програми Grain from Ukraine та 371,1 тис. т продовольства у межах програми, яку реалізує World Food Program (Всесвітня продовольча програма ООН).
Зокрема, до Ємену вже прибуло судно із 30 тис. т української пшениці на борту, відправлене у межах Grain from Ukraine. Державами-донорами цієї допомоги виступили Франція, Іспанія та США.
Всього за період роботи "зернової ініціативи" з України відправлено 27,73 млн т агропродукції. До країн з низьким доходом (Ефіопія, Сомалі, Судан, Ємен тощо) відвантажено близько 800 тис. т продовольства, в основному - пшениці. До країн з доходом нижче середнього (Бангладеш, Кенія, Ліван, В‘єтнам тощо) було відвантажено 4,46 млн т аграрної продукції, з яких – 2,51 млн т пшениці і 1,16 млн т кукурудзи.
Як повідомляв Укрінформ, Україна є учасником декількох гуманітарних програм, мета яких боротьба з голодом у світі. Зокрема, програму Grain from Ukraine ініціював Президент України Володимир Зеленський. Вона передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою ООН.
Крім цього, World Food Program реалізує окрему програму у межах якої закуповує продовольство в Україні для країн на межі голоду.
Фото: Мінагро