Європейське енергооб'єднання ENTSO-E збільшує імпортну потужність в Україну до 850 МВт з поточних 700 МВт.

Як передає Укрінформ, про це 28 березня заявила комісар ЄС з питань енергетики Кадрі Сімсон на пресконференції після засідання Енергетичної ради, повідомляє Єврокомісія.
«Ми підтвердили нашу непохитну підтримку України, а також обговорили конкретні шляхи продовження демонстрації нашої солідарності в найближчі місяці. Сьогодні вранці ENTSO-E вирішило збільшити імпортну потужність в Україну до 850 МВт з поточних 700 МВт. Це лише один крок, але очевидно, що це прогрес»,– сказала Сімсон.
Вона зазначила, що під час зустрічі поінформувала міністрів про план поставок сонячних панелей в Україну, щоб забезпечити електропостачання лікарень та іншої цивільної інфраструктури.
Як повідомлялося, 16 березня 2022 року європейська мережа операторів системи передачі електроенергії ENTSO-E розпочала синхронізацію континентальної енергосистеми Європи з системами України та Молдови.
У лютому цього року європейське енергооб'єднання ENTSO-E збільшило технічну можливість імпорту електроенергії в Україну до 700 МВт.