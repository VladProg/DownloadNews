Україна виходить з опалювального сезону з профіцитом потужності, достатніми запасами енергоресурсів і вже готується до наступного осінньо-зимового періоду.

На цьому наголосив міністр енергетики Герман Галущенко під час розширеного засідання Президії Конгресу місцевих та регіональних влад при Президентові України, передає Укpінформ з посиланням на Урядовий портал.
Як зазначається у повідомленні, росія задіяла безпрецедентні сили, сподіваючись залишити українців протягом зими 2022-2023 рр. без світла, водо- та теплопостачання та із зруйнованою енергетикою. Плани ворога зазнали краху, і на завершення опалювального сезону Україна виходить з профіцитом потужності, з достатніми запасами газу та вугілля, а головне – досвідом та підтримкою потужної міжнародної коаліції.
Очільник Міненерго повідомив, що воєнний вплив на українську енергосистему з боку агресора був і залишається безпрецедентним. Загалом з жовтня минулого року по енергетичній інфраструктурі росією було здійснено 31 повітряну атаку, з яких 14 масовані ракетні удари і 17 – атаки групами дронів-камікадзе. Були вражені ключові енергетичні об’єкти: теплові електростанції, теплоелектроцентралі, гідро- та гідроакумулюючі станції, підстанції системи передачі. Крім того, на сьогодні частина генеруючих потужностей перебуває під тимчасовою окупацією.
"Через такі безпрецедентні в сучасній історії терористичні атаки в енергосистемі України виник дефіцит генеруючої і трансформаторної потужності. У найбільш критичний період кількість відключених споживачів перевищувала 13,5 млн точок обліку – це понад 80% абонентів", – повідомив міністр.
Проте, попри ці руйнування, українські енергетики змогли зберегти енергосистему цілісною, забезпечити основні потреби об’єктів критичної інфраструктури і черговість електропостачання для всіх інших категорій споживачів: "Колапсу, на який так сподівався ворог, не трапилось", – наголосив Галущенко.
Міністр підкреслив, що вже 21 день поспіль в енергосистемі забезпечується баланс попиту і пропозиції без обмежень споживачів. Це було досягнуто шляхом дострокового завершення ремонтів на енергоблоках АЕС, оперативного відновлення низки енергоблоків теплової генерації, сприятливих метеорологічних умов, зростання виробництва електричної енергії на ГЕС та збільшення генерації на сонячних електростанціях.
"Ми виходимо із складної зими повністю забезпечені паливом – станом на 03.02.2023 запаси вугілля на складах ТЕС та ТЕЦ становлять 1160 тис. тонн. Це на 375 тис. тонн більше, ніж на аналогічну дату минулого року. Запаси природного газу в підземних сховищах України складають – 9,7 млрд м3 (близько до торішніх обсягів)", – зазначив Галущенко.
Очільник Міненерго наголосив, що вже почалася підготовка до наступного опалювального сезону. Зокрема, проводяться ремонти пошкоджених генеруючих потужностей, які доцільно відновлювати. Здійснюється відновлення системи передачі і систем розподілу, реалізуються проєкти з будівництва малої газової генерації, розосередженої по населених пунктах і окремих споживачах.
Також, як зазначається, передбачається активний розвиток відновлюваної енергетики, як промислових об’єктів, так і малої відновлюваної генерації на стороні споживачів. Крім того, плануються державні програми стимулювання будівництва резервних систем живлення для критичної інфраструктури і домогосподарств невеликої потужності, які передбачають встановлення сонячних панелей чи вітротурбін з установками для зберігання енергії, з відповідним гібридним інвертором, який може працювати як в автономному режимі, так і в рамках синхронізації з мережею.
Як повідомляв Укрінформ, раніше в НЕК "Укренерго" заявили, що дефіцит потужності в українській енергосистемі відсутній вже 21 день поспіль і наразі не прогнозується.
Фото: Міненерго