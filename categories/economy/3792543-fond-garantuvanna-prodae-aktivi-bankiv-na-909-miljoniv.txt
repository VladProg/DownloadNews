Фонд гарантування вкладів фізичних осіб цього тижня виставляє на продаж активи банків, що ліквідуються, на загальну суму 909,4 млн грн.

Як передає Укрінформ, про це повідомляє пресслужба Фонду гарантування.
"Протягом поточного тижня (27 листопада – 01 грудня 2023 року) запланований продаж активів 9 банків, що ліквідуються Фондом гарантування вкладів. Початкова ціна реалізації усіх лотів становить 909,4 млн грн", - йдеться в повідомленні.
Із них на суму 505,2 млн грн виставлено на продаж об’єкти нерухомого майна, земельні ділянки та інші основні засоби, 355,1 млн грн – права вимоги за кредитами. Крім того, дебіторська заборгованість перед банками виставлена на продаж за 49,1 млн грн.
Як повідомлялось, виплати гарантованого відшкодування вкладникам банків під управлінням Фонду гарантування вкладів фізичних осіб у жовтні становили 503,4 млн грн.