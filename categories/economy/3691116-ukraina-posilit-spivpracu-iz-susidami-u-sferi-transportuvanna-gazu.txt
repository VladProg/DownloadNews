Україна прагне посилити співпрацю з Польщею, Словаччиною, Румунією, Молдовою у галузі транспортування природного й декарбонізованих газів.

Про це заявила директорка з питань взаємодії з держорганами та міжнародними організаціями ОГТСУ Ольга Бєлькова на Budapest LNG Summit, повідомляє Укрінформ із посиланням на пресслужбу ТОВ «Оператор ГТС України».
Зазначається, що під час саміту серед короткострокових планів директорка ОГТСУ назвала конкретні напрямки для посилення подальшої співпраці з Польщею, Словаччиною, Румунією, Молдовою та Угорщиною. І на сьогодні вже йдеться не лише про оптимізацію системи відповідно до поточних обсягів та напрямків транспортування природного газу, а й підготовку до транспортування декарбонізованих газів, зокрема біометану та водню.
Водночас поки виробництво відновлюваних газів не досягне необхідних обсягів, природний газ залишатиметься перехідним паливом, здатним замістити менш екологічне вугілля. Такі само тенденції, зауважила Бєлькова, спостерігаються в усіх країнах Центральної та Східної Європи.

«Лише спільні заходи з перешкоджання монополізму, а також дослідження використання ГТС для декарбонізованих газів, поєднання потенціалів наявної інфраструктури сприятимуть енергобезпеці регіону з оптимальними витратами на забезпечення себе енергією», – зазначили в ОГТСУ.
Як повідомлялося, словацький оператор ГТС Eustream і ТОВ «Оператор ГТС України» домовилися про продовження терміну дії збільшених гарантованих потужностей до 30 вересня 2023 року.
Також Оператор ГТС України підписав меморандум із GAZ-SYSTEM S.A. про співпрацю для покращення взаємодії між українським та польським ринками газу. Зокрема, планується визначити та реалізувати пілотні проєкти з виробництва та транспортування біометану і водню.
Фото: tsoua.com