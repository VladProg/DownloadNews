Україна з 24 лютого 2022 року експортувала 32,2 млн т агропродукції.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що найбільше за дев'ять місяців війни з України було експортовано кукурудзи - 12,3 млн т. На другому місці за обсягом поставок пшениця, якої експортовано майже 7 млн т, на третьому - олія та ріпак, яких було експортовано по 2,8 млн т.
Загальний обсяг відправок за 9 місяців у розрізі культур: 12,3 млн т – кукурудза (38,2%); 7 млн т – пшениця (21,8%); 2,8 млн т – ріпак (8,6%); 2,8 млн т – соняшникова олія (8,6%); 2,4 млн т – насіння соняшнику (7,4%); 1,9 млн т – шроти (5,8%); 1,5 млн т – ячмінь (4,7%); 1,3 млн т – соєві боби (4,2%), 168 тис. т – соєва олія (0,5%).
У листопаді фактично перетнули кордон 5,9 млн т української агропродукції, що на 1 млн т менше, ніж у жовтні та у вересні цього ж року. Зокрема, попереднього місяця скоротився експорт пшениці - до 1,6 млн т (на 400 тис. т менше, ніж у жовтні) та кукурудзи - до 2 млн т (на 300 тис. т менше).
Водночас, зріс експорт олії соняшникової - до 466 тис. т, тоді як у жовтні він становив 433 тис. т. Також на 80 тис. т за листопад зросли поставки насіння соняшнику, вони становлять 377 тис. т. Експорт соєвих бобів у листопаді зріс на 155 тис. т - до 385 тис. т.
У листопаді майже удвічі скоротились поставки ріпаку, якого було експортовано 412 тис. т - це на 365 тис. т менше, ніж у жовтні цього року. Також, за попередній місяць на 100 тис. т скоротився експорт ячменю. Експорт шротів скоротився на 112 тис. т - до 344 тис т. Соєвої олії у листопаді було експортовано 16 тис. т. Загалом за вересень і жовтень було експортовано 25 тис. т цього виду продукції.
Загальна картина відправок за листопад наступна: 34,3% частка кукурудзи, 26,8% – пшениці, 7,9% – соняшникової олії, 7% - ріпаку, 6,5% - соєвих бобів, 6,4% - насіння соняшнику, 5,8% – шротів, 5% - ячменю, 0,3% - соєвої олії.
Як повідомляв Укрінформ, у жовтні 2022 року Україна експортувала 6,9 млн т агропродукції.