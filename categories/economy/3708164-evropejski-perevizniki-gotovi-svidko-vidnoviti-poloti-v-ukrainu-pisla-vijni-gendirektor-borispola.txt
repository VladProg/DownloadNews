Міжнародні авіаперевізники бачать потенціал України та хочуть бути готовими до відновлення польотів, як тільки це стане можливим з питань безпеки.

Про це заявив генеральний директор Міжнародного аеропорту «Бориспіль» Олексій Дубревський за результатами Міжнародної авіаційної конференції RoutesEurope, повідомляє Укрінформ з посиланням на пресслужбу Мінвідновлення.
«Ми бачимо великий попит серед європейських авіаперевізників щодо польотів в Україну. По перше, це повернення українських біженців додому - основа лоукостового сегменту, вантажні перевезення, зростання попиту на чартерні рейси, в’їзний туризм через інтерес іноземців до України, можлива лібералізація ринку з Європейським Союзом та спільний авіаційний простір у майбутньому», - зазначив Дубревський.
Очільник «Борисполя» розповів про стан української авіагалузі. Він наголосив, що серце цивільної авіації України все ще б’ється, як і аеропорту «Бориспіль. Інфраструктура аеропорту знаходиться у робочому стані, підтримується операційна здатність терміналів і аеродрому, зберігається та постійно навчається персонал.
Дубревський зазначив, що українська і європейська авіація повинні будуть разом долати чимало викликів.
«Аби відновити авіасполучення Європи з Україною за відносно короткий термін, необхідне співробітництво, консолідована підтримка та спільні зусилля фахівців авіаційної галузі», - підкреслив директор Міжнародного аеропорту «Бориспіль» Олексій Дубревський.
Як повідомлялося, з 9 по 11 травня 2023 року у місті Лодзь (Польща) проходила Міжнародна авіаційна конференція RoutesEurope 2023 - наймасштабніший форум з розвитку авіамаршрутів в Європі та важлива платформа для обговорення трендів ринку повітряних перевезень.