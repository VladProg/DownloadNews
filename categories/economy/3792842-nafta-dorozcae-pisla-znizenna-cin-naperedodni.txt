Ціни на нафту еталонних марок помірно піднімаються вранці у вівторок, 28 листопада, після зниження на день раніше.

Як передає Укрінформ, про це повідомляє enkorr.
Ціна січневих ф'ючерсів на сорт Brent на лондонській біржі ICE Futures становить $80,10 за барель, що на 12 центів вище за показник на закриття попередньої сесії. У вівторок ці контракти знизилися в ціні на 60 центів (0,7%) – до $79,98 за барель.
Котирування ф'ючерсів на нафту WTI на січень на електронних торгах Нью-Йоркської товарної біржі (NYMEX) на вказаний час зросли на 10 центів і становили $74,96 за барель. За підсумками минулої сесії вони впали на 68 центів (0,9%) – до $74,86 за барель.
У центрі уваги учасників ринку залишається зустріч міністрів країн ОПЕК+, що відбудеться 30 листопада. Її було перенесено з 26 листопада, як пишуть ЗМІ, через розбіжності всередині групи.
Старший аналітик OANDA Крейг Ерлам зазначив, що зустріч ОПЕК+ стане найважливішою подією цього тижня не тільки тому, що будь-яке рішення матиме прямі наслідки для цін та інфляції, а й через те, що засідання вже було відкладено на чотири дні.
Старший аналітик Price Futures Group Філ Флінн попередив, що бажання Анголи й Нігерії добувати більше нафти, про яке писали в пресі, може викликати роздратування Саудівської Аравії, і країна відмовиться від добровільних скорочень виробництва, «заповнивши світовий ринок нафти».
Учасники ринку бачать 68%-ву ймовірність того, що ОПЕК не змінюватиме цільових показників видобутку на найближчому засіданні, й 25%-ий шанс, що її буде збільшено, за даними інструменту OPEC Watch Tool від CME Group.
Як повідомлялося, перенесення зустрічі міністрів ОПЕК+ з 26-го на 30 листопада призвело до деякої нервозності на ринку.