Наступного місяця Західні країни запровадять новий раунд санкцій проти російського нафтового сектору.

Як повідомляє кореспондент Укрінформу, про це пише WSJ.
"США та союзники готують новий раунд санкцій проти російської нафтової промисловості, мета яких - обмежити ціну експортованих росією перероблених нафтопродуктів", - йдеться у матеріалі.
Зазначається, що представники державного казначейства США цього тижня проводять зустрічі у різних країнах Європи, намагаючись узгодити деталі нових санкцій, набуття чинності якими має відбутися 5 лютого.
"Санкції встановлять дві цінові межі на російські перероблені продукти: одну - на дорогий експорт, приміром, дизельне пальне, а іншу - на дешевий, такий як нафта для опалення", - стверджує WSJ.
Оскільки примусове обмеження Західними державами минулого місяця ціни на російську нафту не принесло бажаного результату, нові пропоновані санкції покликані ще більше ускладнити росії отримання доходів від збуту енергоресурсів.