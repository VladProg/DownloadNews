Генеральний секретар ООН Антоніу Гутерреш заявив, що з припиненням дії Чорноморської зернової ініціативи найвразливіші верстви населення постраждають через підвищення цін на продукти харчування.

Як передає Укрінформ, про це Антоніу Гутерреш сказав на відкритті саміту продовольчих систем ООН, що проходить у Римі.
“Ми вже бачимо негативний вплив на світові ціни на пшеницю та кукурудзу, який шкодить усім, але це особливо руйнівно для вразливих країн, які намагаються прогодувати своє населення. Зі зростанням цін на продовольство надія країн, що розвиваються, зникає”, — зазначив Гутерреш.
За його словами, РФ та Україна є найважливішими країнами для глобальної продовольчої безпеки.
“На них історично припадає близько 30% світового експорту пшениці та ячменю, п’ята частина всієї кукурудзи та половина соняшникової олії”, — пояснив генсек ООН та додав, що зі свого боку він залишається відданим справі сприяння безперешкодному доступу на світові ринки продовольчих товарів та добрив як із України, так і із РФ, а також забезпеченню продовольчої безпеки, на яку “заслуговує кожна людина”.
“Я закликаю Російську Федерацію повернутися до реалізації Чорноморських ініціатив відповідно до моєї останньої пропозиції і закликаю світову спільноту об’єднатися для ефективних рішень у цих важливих зусиллях”, — сказав Гутерреш.
Як повідомляв Укрінформ, в ООН наголошують, що через припинення участі РФ в Чорноморській ініціативі та загрози судноплавству зростають ціни на продовольство по всьому світу, посилюючи енергетичну та фінансову кризи.
Фото: ЕРА