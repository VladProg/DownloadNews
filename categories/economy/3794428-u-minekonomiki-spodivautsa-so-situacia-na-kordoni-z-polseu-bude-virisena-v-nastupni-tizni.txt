Міністерство економіки закликало підприємців, які мають контрагентів у Польщі, вибудовувати діалог з польськими колегами, тим самим лобіюючи інтереси українських експортерів.

Про це в ході Export Credit Forum 2023 сказала перший віцепрем’єр-міністр України - міністр економіки Юлія Свириденко, повідомляє Укрінформ.
"Я сподіваюсь, що за рахунок тієї роботи, що проводиться з обох сторін, ми зможемо владнати цю ситуацію. Я б просила підприємців зробити наступне, якщо є контрагенти в Польщі, то треба працювати зі своїми контрагентами в тому числі. Ми долучаємо Федерацію роботодавців, Асоціацію легпрому та інші асоціації для того, щоб вони лобіювали інтереси українських експортерів, вибудовуючи діалог з польськими колегами. Я сподіваюсь, що в наступні тижні ми ситуацію вирішимо", - сказала Свириденко.
Як повідомляв Укрінформ, Варшава на Раді ЄС з питань транспорту, що відбудеться 4 грудня у Брюсселі, планує ініціювати відновлення дозвільної системи на вантажоперевезення для України.
6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава-Руська”, “Дорогуськ - Ягодин”. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
23 листопада польські аграрії долучилися до протесту місцевих перевізників і, висуваючи свої вимоги, розпочали блокування руху вантажного транспорту на пункті пропуску «Медика – Шегині» поблизу Перемишля.
До повномасштабного вторгнення Польща надавала Україні до 200 тис. дозволів на вантажоперевезення на рік.