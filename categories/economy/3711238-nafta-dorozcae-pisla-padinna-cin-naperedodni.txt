Ціни на нафту зростають у п'ятницю, 19 травня, після зниження напередодні, інвестори продовжують оцінювати економічні перспективи США й Китаю.

Як передає Укрінформ, про це повідомляє enkorr.
Вартість липневих ф'ючерсів на сорт Brent на лондонській біржі ICE Futures становить $76,53 за барель, що на $0,67 (0,88%) вище за ціну на закриття попередньої сесії. У четвер ці контракти здешевшали на $1,1 (1,4%), до $75,86 за барель.
Ціна ф'ючерсів на нафту WTI на червень на електронних торгах Нью-Йоркської товарної біржі (NYMEX) піднялася на $0,56 (0,78%), до $72,42 за барель. За підсумками попередньої сесії вартість контрактів опустилася на $0,97 (1,3%), до $71,86 за барель.
За останні місяці стало зрозуміло, що тренди на нафтовому ринку зумовлені радше побоюваннями щодо попиту, ніж щодо пропозиції, сказав в інтерв'ю MarketWatch головний ринковий стратег SIA Wealth Management Колін Чешинський.
«Останніми днями побоювання щодо банків поступилися місцем занепокоєнню щодо стелі держборгу (США – ред.), – пояснив Чешинський. – Наближення до досягнення домовленості, спрямованої на уникнення дефолту за американським боргом, надало підтримку ринкам акцій і, зважаючи на все, надає деяку підтримку і ринку нафти».
Американський президент Джо Байден, виступаючи раніше у Білому домі, заявив про впевненість у тому, що «у нас буде угода, і США не оголосять дефолт».