НЕК "Укренерго" зафіксувало дефіцит в енергосистемі, причиною якого стало стрімке зростання споживання електроенергії. Компанія просить українців ощадливо використовувати електрику.

Як передає Укрінформ, про це повідомляє НЕК "Укренерго" у Фейсбуці.
"З 13:00 в енергосистемі зафіксовано дефіцит електроенергії. Причина дефіциту – стрімке зростання споживання через важкі погодні умови та одночасне включення в мережу тисяч споживачів із постраждалих від негоди регіонів. Водночас електростанції не можуть виробити достатньо електроенергії, щоб задовольнити всі потреби споживачів: сонячні електростанції майже не працюють через щільну хмарність в усіх регіонах, а на теплових електростанціях деякі блоки ще перебувають в ремонті", - йдеться у повідомленні.

Укренерго просить українців ощадливо споживати електроенергію. "Достатньо вимкнути світло там, де воно в цей момент не потрібно й уважно поставитись до того, як ви користуєтесь потужними електроприладами: залишити працювати тільки найнеобхідніше, а всі нетермінові справи перенести на вечір та ніч після 18:00", - пояснили у компанії.
Як повідомлялося, диспетчерський центр Укренерго вранці 29 листопада зафіксував стрімке збільшення споживання електрики.