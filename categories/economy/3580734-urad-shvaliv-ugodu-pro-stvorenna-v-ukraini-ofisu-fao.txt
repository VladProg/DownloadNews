Кабінет Міністрів на засіданні 27 вересня погодив підписання угоди з Продовольчою та сільськогосподарською організацією ООН (FAO) про створення в Україні проєктного офісу і надання технічної та гуманітарної допомоги нашій державі.

Як передає Укрінформ, про це повідомляє пресслужба Міністерства економіки.
Зазначається, що підписати угоду уповноважено першого віцепрем'єр-міністра - міністра економіки України Юлію Свириденко.
«Ухвалення угоди та створення в Україні офісу FAO дозволить підняти співробітництво на значно вищий рівень. Це стосується також програм підтримки сільгоспвиробника і надання гуманітарної допомоги українцям, що опинилися у складних життєвих обставинах», - розповіла вона.
Свириденко додала, що в уряді очікують від організації більш тісної координації в питаннях зернового експорту.
На переконання віцепрем’єра, у перспективі співробітництво з FAO сприятиме зростанню українського експорту та створенню експортоорієнтованої економіки з високою доданою вартістю.
За словами Свириденко, водночас Україна й надалі допомагатиме країнам, де гостро стоїть питання продовольства.
У Мінекономіки повідомляють, що з початком широкомасштабного вторгнення рф FAO оновила план швидкого реагування в Україні з метою допомоги дрібним українським фермерам та середнім виробникам. Станом на середину серпня коштом країн та неурядових організацій FAO надала екстрену сільськогосподарську допомогу (насіннєвий матеріал, багатоцільову грошову допомогу) 80 тисячам осіб у 13 областях України.
За фінансової підтримки, зокрема Японії та Канади, FAO спільно з урядом України реалізує проєкти з відновлення потужностей для зберігання зернових, покликані допомогти фермерам зберегти врожай та тримати на високому рівні експортний потенціал України.
Проєкти передбачають постачання українським аграріям у 10 областях України обладнання для навантаження та розвантаження зерна, модульних контейнерів для зберігання тощо.
Загалом на здійснення плану швидкого реагування в Україні та стратегії щодо нарощування потужностей для зберігання зерна FAO планує залучити 180,4 млн дол. США.
Продовольча та сільськогосподарська організація ООН (Food and Agriculture Organization, FAO) - спеціалізована установа Організації Об'єднаних Націй. Мета діяльності – забезпечення продовольчої безпеки у світі, підвищення рівня харчування та стандартів життя у країнах-членах. Членами FAO є 194 країни та ЄС. З Україною співпрацює з 2003 року, надаючи допомогу з розвитку.
Як повідомляв Укрінформ, FAO спільно з Міністерством аграрної політики та продовольства впроваджує стратегію щодо зберігання зернових. Відповідно до стратегії, FAO планує забезпечити зберігання 4,07 млн тонн зерна, що становить 25% від загальнонаціональної потреби.
Фото: Мінреінтеграції