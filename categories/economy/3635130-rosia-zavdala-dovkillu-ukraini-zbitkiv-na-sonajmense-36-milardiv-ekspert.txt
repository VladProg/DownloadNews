Енергетичне співтовариство допоможе Україні притягнути росію до відповідальності та компенсувати завдані навколишньому середовищу України збитки, еквівалентні близько 36 млрд євро.

Про це в інтерв’ю Укрінформу заявив директор Секретаріату Енергетичного співтовариства Артур Лорковський.
"російська федерація має бути притягнута до відповідальності за шкоду та збитки, завдані навколишньому середовищу України. І Секретаріат разом із Центром переговорів та врегулювання спорів запропонував підтримати Україну в судових позовах до національних та міжнародних судів і трибуналів проти російської федерації з метою отримання справедливої компенсації за завдану довкіллю шкоду, включаючи втрати, пов'язані зі зміною клімату", - повідомив він.
Лорковський вказав на те, що з початку війни зафіксовано понад 2 000 випадків заподіяння шкоди навколишньому середовищу України.
"російська агресія має згубні наслідки для довкілля України, які, до того ж, мають транскордонний вплив. російська федерація цілеспрямовано обстрілює нафтопереробні заводи, об’єкти промисловості, енергетики та сфери перероблення відходів, що призводить до забруднення води, повітря та ґрунту, фізичного пошкодження чутливих ландшафтів, втрати лісів та природоохоронних об'єктів, а також до масових викидів CO2 в атмосферу", - заявив він.
За словами співбесідника, на основі доповіді міністра захисту довкілля та природних ресурсів України Руслана Стрільця підраховано, що російське вторгнення вже завдало 36 млрд євро екологічних збитків: збитки від пов'язаного з війною забруднення повітря у грошовому еквіваленті становлять близько 25 млрд євро, а шкода, заподіяна ґрунтам – понад 11 млрд євро.
Як повідомлялося, директор Секретаріату Енергетичного співтовариства Артур Лорковський зазначив, що, станом на кінець вересня, оціночні збитки, завдані українському енергетичному сектору, включаючи комунальне господарство та централізоване теплопостачання, становили щонайменше $5,9 млрд.
Станом на 22 листопада, збитки, завдані лише українському оператору системи передачі електроенергії "Укренерго", оцінювалися у понад 2 млрд дол. США.