Рада керівників ЄБРР на щорічних зборах в Самарканді визнала необхідність додаткової підтримки акціонерів для роботи банку в Україні, яка посилилася після повномасштабного російського вторгнення, та оцінює її в 3-5 мільярдів євро.

Про це повідомляє Укрінформ із посиланням на пресреліз ЄБРР.
«Пропозицію від Ради директорів щодо обсягу підтримки ЄБРР для України та потенційного збільшення сплаченого капіталу буде передано Раді керівників для ухвалення остаточного рішення до кінця 2023 року», - йдеться у заяві банку.
Рада заявила, що збільшення капіталу на €3–5 млрд уможливить потрібні інвестиції без необхідності систематичного розподілу ризиків донорів у 2024 році та надалі.
«Враховуючи масштаби фінансового виклику підтримки України, збільшення сплаченого капіталу є найефективнішою формою підтримки, яку можуть надати акціонери, і ми з нетерпінням чекаємо співпраці з акціонерами, щоб підготувати рішення до кінця року», – сказала президентка ЄБРР Оділь Рено-Бассо.
У разі схвалення збільшення капіталу буде третім випадком, коли акціонери банку погодяться збільшити його капітальну базу.
У ЄБРР зауважили, що торік надали Україні 1,7 млрд євро і того самого року залучили ще 200 млн євро від банків-партнерів. Загалом банк зобов'язався надати нашій країні 3 млрд євро впродовж 2022-2023 років, для чого мобілізував 1,5 млрд євро від 19 міжнародних донорів, щоб покрити частину ризику.
В ЄБРР уточнили, що рішення Ради керівників щодо підтримки України було одним із трьох ключових рішень, ухвалених на зустрічі в Самарканді.
Як наголошується, донорами, які вже надали підтримку Україні, є США, Норвегія, Франція, Нідерланди, Іспанія, ЄС, Канада, Велика Британія, Італія, Японія, Південна Корея, Швейцарія, Тайбей, Китай, Німеччина, Австрія, Данія, Фінляндія, Ірландія та Швеція.