За проєктом єРобота українцям видали понад 4 тис. грантів на розвиток підприємництва на загальну суму 2,4 млрд грн.

Як передає Укрінформ, про це повідомляє пресслужба Міністерства економіки.
“Запроваджені урядом влітку минулого року грантові програми єРобота є дуже затребуваними серед українців. На сьогодні фінансову підтримку у вигляді грантів на започаткування й розширення бізнесу отримали понад 4 000 підприємців на загальну суму 2,4 млрд грн”, - зазначила перший віцепрем'єр-міністр - міністр економіки Юлія Свириденко.
За її словами, за ці кошти вже відкрито сотні нових підприємств, нарощується обсяг переробки й виготовлення готової продукції, висаджено кілька сотень гектарів садів. Тисячі українців отримали роботу на цих підприємствах. Гранти від держави - це інвестиції у розвиток підприємництва загалом та окремих галузей, створення нових робочих місць і зміцнення економічного фронту країни.
Загалом від початку запуску проєкту єРобота за програмою “Власна справа” видано 3 727 мікрогрантів на 876 млн грн. На розвиток переробних підприємств видано 239 грантів на 1,3 млрд грн, на садівництво - 74 гранти на 152 млн грн, на розвиток тепличного господарства - 10 грантів на 51 млн грн.
У Мінекономіки нагадують, що подати заявку на отримання гранту можуть як діючі підприємці, так і люди, котрі не мають досвіду ведення бізнесу. Заяви слід подавати через портал Дія разом із бізнес-планом.
Обов'язковою умовою отримання гранту є створення нових робочих місць: від 1-2 при наданні мікрогранту до кількох десятків - при наданні грантів за іншими програмами. Грантові кошти повертаються державі у вигляді сплачених податків і зборів у процесі діяльності підприємства впродовж трьох років.
Як повідомлялось, проєкт єРобота був запроваджений урядом у липні 2022 року для надання підтримки бізнесу та стимулювання створення нових робочих місць. Він включає кілька грантових програм. Зокрема, це програми мікрогрантів на відкриття чи розвиток власного бізнесу, гранти на створення й розвиток переробних підприємств, закладку саду та виноградарство, тепличне господарство.
Фото: diia.gov.ua