Енергоатом називає фейковою інформацію про постачання на Запорізьку АЕС російської електроенергії.

Як передає Укрінформ, про це повідомляє пресслужба компанії у Телеграмі.
"У російських інформаційних агентствах, яких, на жаль, цитують українські ЗМІ, окупантська адміністрація хизується постачанням на ЗАЕС російської електроенергії для забезпечення власних потреб станції. Енергоатом офіційно спростовує цю брехню", - йдеться у повідомленні.
Наголошується, що ЗАЕС отримує електроенергію для забезпечення власних потреб з української енергосистеми через відновлену українськими фахівцями лінію зв‘язку 750кВ ЗАЕС – Дніпровська.
Крім того, зазначили в Енергоатомі, на сьогодні не існує інших шляхів заживити ЗАЕС, окрім як з української енергосистеми.
Як повідомлялося, путін 5 жовтня підписав указ, яким доручив уряду рф «прийняти у федеральну власність об'єкти використання атомної енергії» Запорізької АЕС.
ЗАЕС, найбільша атомна станція в Європі, з 4 березня захоплена російськими військовими. Відтоді агресор розміщує на майданчику станції військову техніку та боєприпаси, а також обстрілює прилеглу територію. Обстрілюють росіяни і саму станцію, руйнуючи ЛЕП, провокуючи відключення енергоблоків та звинувачуючи в цьому ЗСУ.
З початку вересня на ЗАЕС на постійній основі перебувають два інспектори МАГАТЕ. Наразі електростанція не виробляє електроенергії, всі блоки переведені в режим "холодний зупин".