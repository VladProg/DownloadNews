Повноцінну реалізацію Чорноморської зернової угоди досі не забезпечено, попри заяви Росії про продовження її дії.

Про це пише Reuters, передає Укрінформ.
Як зазначається, угода охоплює три українські порти, але з 29 квітня жодному судну не було дозволено заходити в порт «Південний».
В ООН заявили, що разом з Туреччиною «тісно співпрацюють з іншими сторонами з метою відновлення повноцінної роботи... й усунення всіх перешкод, які заважають операціям і обмежують сферу дії ініціативи».
Україна звинуватила Росію в тому, що та фактично викреслила порт «Південний» з Чорноморської угоди. РФ зі свого боку скаржиться, що не може експортувати аміак трубопроводом до порту «Південний» відповідно до домовленостей з Туреччиною та ООН.
У п'ятницю в ООН підтвердили, що експорт добрив, у тому числі аміаку, «поки що» не здійснювався.
Загалом сьогодні переходу в українські порти очікують 54 судна. Спільний координаційний центр (СКЦ), до якого входять представники України, Туреччини, ООН та РФ отримав 11 заявок для реєстрації.
Як передає власний кореспондент Укрінформу в Нью-Йорку, речник генсека ООН Стефан Дюжаррік повідомив, що СКЦ у п'ятницю погодив проходження двох суден. Зараз в українських портах завантажується 13 суден: шість – у Чорноморську та сім – в Одесі.
Тим часом середня кількість щоденних перевірок на вході та виході суден у травні знизилася до 3,2 – це найнижчий показник від запуску зернової ініціативи у серпні минулого року.
Росія у четвер заявила, що якщо її вимоги збільшення експорту зерна й добрив не будуть виконані, вона не продовжить угоду після 17 липня. З такою самою погрозою Москва виступала у березні, нагадує Reuters.
Нині Росія намагається реалізувати дві свої вимоги, пояснюється в публікації. По-перше, вона прагне запустити роботу трубопроводу з транспортування аміаку до українського порту «Південний» для подальшого експорту на світові ринки. По-друге, вимагає під’єднати до міжнародної платіжної мережі SWIFT «Россельхозбанк», відключений від неї в рамках санкцій.
Як повідомлялося, лідери країн «Групи семи» визнали важливість продовження експорту українського зерна на світовий ринок, зокрема, з використанням «коридорів солідарності» та Чорноморської зернової ініціативи.
Фото: Мінінфраструктури