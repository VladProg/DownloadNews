АТ «Укртрансгаз» продовжує ремонт газопроводів-шлейфів на одному з найстаріших підземних сховищ газу в Україні.

Як передає Укрінформ, про це повідомляє пресслужба компанії у Фейсбуці.
«Комплекс робіт було розпочато у травні 2022 року. Наразі до завершення підходить їх перший етап, що включає ремонт одинадцяти шлейфів, що проходять в одному технічному коридорі та ще п’ятьох суміжних газопроводів», – йдеться у повідомленні.
Зазначається, що на сьогодні працівники Укргазпромбуду, які проводять ремонтні роботи, вже встигли виконати: розкриття (розкопування) трубопроводу, ручне очищення, демонтаж пошкодженого ізоляційного покриття, ізоляцію та вирізання дефектних зварних з’єднань, зварювання трубопроводу. Окрім ремонту підземної частини газопроводу, фахівці розпочали та роботи з улаштування футлярів у місцях пересічення з автодорогою.
«Усе це для того, щоб підвищити технічний стан газопроводів-шлейфів, забезпечити надійну, безпечну, ефективну та безперебійну їх роботу. Оскільки саме західноукраїнський комплекс підземних сховищ газу дає можливість створити резерви як для України, так і для країн Західної і Центральної Європи. Повне завершення робіт планується у грудні поточного року», – додали в компанії.

Як повідомлялося, фахівці АТ «Укртрансгаз» допомагають НАК «Нафтогаз України» будувати інфраструктуру, щоб компанія змогла наростити видобуток українського газу.