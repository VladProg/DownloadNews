Завдяки «зерновій ініціативі» уже близько 600 суден вийшло з українських портів та експортовано 16 млн тонн сільськогосподарської продукції.

Як передає Укрінформ, про це повідомляє пресслужба Міністерства аграрної політики та продовольства.
«Станом на 30 грудня з українських портів вийшло близько 600 суден. Експортовано 16 млн тонн с/г продукції. Але потенціал реалізовано не повністю через небажання країни-агресора активно інспектувати судна у Босфорі», – зазначив перший заступник міністра аграрної політики та продовольства України Тарас Висоцький.
Зазначається, що зараз обсяг проходу суден у три-чотири рази менший від спроможності інфраструктури трьох великих портів Одеси. Тому продовжуються перемовини на високому державному рівні, перш за все, з нашими партнерами – ООН і Туреччиною – щодо вирішення цієї ситуації.
Зокрема, це надасть можливість вчасно отримати необхідне продовольство десяткам мільйонам людей. Це також важливо і для українського фермера, тому що дозволить суттєво здешевити логістику, а отже, українські фермери отримають вищу ціну, вони матимуть більше можливостей, аби встигнути вчасно все посіяти навесні.
Як повідомлялося, з 12 по 18 грудня через морські порти Одеської області експортовано “зерновим коридором” 514,8 тис. т агропромислової продукції.
У Стамбулі 17 листопада Україна, Організація Об‘єднаних Націй і Туреччина домовились про продовження "ініціативи з безпечного транспортування агропродукції через Чорне море" ще на 120 днів. Вона розпочинала роботу 22 липня, а перше судно з українським продовольством в її межах вийшло з порту Одеси 1 серпня.