Британська нафтогазова компанія Shell понад рік торгує російським газом після обіцянки вийти з енергетичного ринку РФ.

Як передає Укрінформ, про це повідомляє BBC.
Згідно з даними аналізу групи Global Witness, торік Shell брала участь у майже восьмій частині російського корабельного експорту газу.
У компанії заявили, що угоди з Росією були результатом «довгострокових договірних зобов’язань» і не порушують закони чи санкції.
9 травня танкер, що вміщує 160 тисяч кубічних метрів газу або скрапленого природного газу, вийшов із порту Сабетта на півострові Ямал на крайній півночі Росії. Цей вантаж був придбаний компанією Shell перед відправкою до кінцевого пункту призначення – Гонконгу.
Відповідно до інформації бази даних Kpler, проаналізованих Global Witness, це був один з восьми вантажів скрапленого природного газу, які британська компанія придбала у Ямалу цьогоріч.
У березні 2022 року Shell вибачилася за купівлю російської нафти та заявила про намір відмовитися від нафти і газу з Росії.
Компанія заявила, що припинить купувати російську нафту і продасть свої автозаправні станції та інші підприємства в Росії. Shell припинила співпрацю з державним енергетичним гігантом «Газпром».
Проте компанія продовжує приймати вантажі скрапленого природного газу з двох російських портів – з Ямалу та Сахаліну.
Радник Президента України Олег Устенко звинуватив британську компанію у фінансуванні агресії РФ.
«Це досить просто: продовжуючи торгувати російським газом, Shell кладе гроші в кишені Путіна і допомагає фінансувати жорстоку агресію Росії проти народу України», – сказав він.
Як повідомляв Укрінформ, генеральні директори швейцарських енергетичних компаній Trafigura та Vitol повідомили, що вони розглядають можливість збільшити обсяги торгівлі російською нафтою.
Фото: independent.co.uk