Колегія Державної інспекції ядерного регулювання вважає можливою подальшу безпечну експлуатацію енергоблока № 1 Південноукраїнської атомної електростанції до 2 грудня 2033 року.

Як передає Укрінформ, про це повідомляє ДІЯРУ.
"Ґрунтуючись на відомостях, наданих у Звіт з періодичної переоцінки безпеки щодо термінів експлуатації корпусу реактора, споруд, систем та елементів, важливих для безпеки, висновку державної експертизи ядерної та радіаційної безпеки ЗППБ енергоблока №1 Південноукраїнської АЕС, визнати обґрунтованою можливість безпечної експлуатації енергоблока №1 Південноукраїнської АЕС на визначених у проєкті рівнях потужності до 02 грудня 2033 року", - йдеться у повідомленні.
Під час засідання 2 листопада колегія констатувала, що енергоблок № 1 ПАЕС задовольняє вимоги з ядерної та радіаційної безпеки за показниками цільових критеріїв безпеки. Тепер ДІЯРУ має внести зміни до ліцензії на експлуатацію цього реактора.
Як повідомлялося, енергоблок №1 ПАЕС був введений в експлуатацію у 1982 році. Ліцензію Держатомрегулювання на право довгострокової експлуатації енергоблок №1 отримав 2013 року.
Фото: Суспільне Миколаїв