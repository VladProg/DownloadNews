ПАТ «Укрнафта» приєдналось до складу Нафтогазової асоціації України (НАУ)

Як передає Укрінформ, про це повідомляє НАУ.
«Нафтогазова асоціація України (НАУ) прийняла до свого складу найбільшу українську нафтовидобувну компанію – ПАТ «Укрнафта». Рішення про розширення в складі членів асоціації було прийнято на чергових Загальних зборах компаній-учасників НАУ», - йдеться в повідомленні.
ПАТ «Укрнафта» – провідна нафтовидобувна компанія України. Власник найбільшої монобрендової мережі АЗК: 537 станцій майже у всіх регіонах країни. Акціонерне товариство: 50%+1 належить державній компанії «Нафтогаз», рештою акцій керує Міноборони як військовим майном.
Нафтогазова асоціація України — галузеве об’єднання, що представляє інтереси найбільших гравців нафтогазового ринку. На сьогоднішній день до складу Асоціації входять найбільші оптові, роздрібні, видобувні, переробні підприємства, що представляють національний, міжнародний, приватний і державний бізнес, серед них: WOG, ОККО, Shell, AMIC Україна, SOCAR, KLO, UPG, Паралель, Укргазвидобування та Укрнафта. Асоціація бере активну участь у розвитку законодавчої бази країни, моніторингу та вирішенні проблемних питань галузі, активно взаємодіє з органами державної влади, приватними і державними підприємствами, галузевими та споживчими об’єднаннями, консалтинговими агентствами і ЗМІ з метою впровадження і дотримання європейських стандартів якості послуг на ринку, а також захисту інтересів учасників асоціації.
Фото: НАУ, Фейсбук