Обсяги генерації електроенергії достатні для покриття потреб споживачів, нових пошкоджень у магістральних мережах не зафіксовано.

Як передає Укрінформ, про це повідомляє НЕК «Укренерго» у Фейсбуці.
«Наразі обсягів електроенергії, які виробляють українські електростанції, достатньо для покриття потреб споживачів. Для покриття вечірнього піку споживання максимально залучаються доступні потужності гідро- та теплоелектростанцій», – ідеться у повідомленні.
Зазначається, що у денні та вечірні години здійснюється імпорт електроенергії зі Словаччини. Однак у вечірній пік споживання його обсяг незначний. Експорту електроенергії немає.
У компанїі нагадали, що від обстрілів росіян у прикордонних та прифронтових областях постійно потерпають мережі обленерго. Живлення споживачів відновлюється з урахуванням безпекової ситуації. Нових пошкоджень у магістральних мережах не зафіксовано.
Також триває активна ремонтна кампанія на всіх енергооб’єктах, пошкоджених за 15 масованих хвиль ракетних ударів та 18 потужних дронових атак.
Через масштабність та складність завданих пошкоджень ремонтні роботи вимагають багато ресурсів та є більш тривалими, наголосили в Укренерго.
Як повідомлялося, 30 травня близько 13:00 через надзвичайну ситуацію, яка сталася в оператора системи передачі електроенергії, відбулася розсинхронізація енергосистеми. Це призвело до аварійних відключень та тимчасового знеструмлення абонентів.
Без світла одночасно залишилися майже 2 млн абонентів у 12 областях, однак за добу енергетикам вдалося відновити живлення.