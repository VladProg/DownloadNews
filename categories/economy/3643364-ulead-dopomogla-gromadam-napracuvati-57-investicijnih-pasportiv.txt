Експерти Програми «U-LEAD з Європою» допомогли підготувати 57 інвестиційних паспортів громад.

Як повідомили Укрінформу в U-LEAD, робоча група Програми допомогла фахівцям муніципалітетів зібрати, проаналізувати та описати ключову інформацію про інвестиційні об’єкти та їхні переваги.
«Ми надали шаблон інвестиційного паспорту. І кожна громада, за підтримки експертів, проводила ідентифікацію та інвентаризацію привабливих ресурсів. Напрацьовані матеріали представляли бізнесу та громадськості. Далі громади перейшли до етапу популяризації своїх інвестиційних переваг», – розповів радник з питань місцевих фінансів та управління Регіонального офісу «U-LEAD з Європою» у Житомирській області Георгій Федорук.
Як повідомляється, з кожною громадою працював експерт U-LEAD. Це всеукраїнська ініціатива, яка стартувала в серпні, й за цей час команда провела інформаційну сесію, 9 тренінгів, 57 публічних презентацій, 181 індивідуальну та 25 групових зустрічей для фахівців громад.
«Інвестиційний паспорт є результатом роботи фахівців громад та нашої команди. Також важливим досягненням є досвід, який отримали муніципалітети: від збору інформації й до просування вже описаних об’єктів. В умовах воєнного стану це надважливі знання», – наголосив керівник Регіонального офісу «U-LEAD з Європою» у Житомирській області Василь Невмержицький під час інформаційної сесії з просування потенціалу громад.
У U-LEAD уточнили, що такі сесії допомагають командам муніципалітетів знаходити потенційних інвесторів, адже інвестиційний паспорт є інструментом реалізації економічного потенціалу.
Як повідомлялося, U-LEAD продовжує свою діяльність із консультаційної підтримки громад через різноманітні канали комунікації й під час війни. Програма також посилила свою активність у частині налагодження міжнародних партнерств між українськими громадами та муніципалітетами країн ЄС у межах ініціативи «Мости довіри», що полегшує пряме надання гуманітарної допомоги та розширює перспективу подальших взаємовигідних проєктів.
Окрім того, упродовж квітня-червня 2022 року надано 333-ом громадам пакети екстреної допомоги, наповнення яких залежало від потреб на місцях. Таким чином, громади, що зазнали руйнувань, отримували інструменти для розчищення території і відновлювальних робіт, а також освітлювальні прилади. Громади, що прийняли велику кількість переселенців, отримали намети, ліжка, спальні мішки та інші засоби для внутрішньо переміщених осіб.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС і його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.