Інфляція в Росії зросла до 6% у вересні із 5,3% у серпні цього року, що було зумовлено зростанням споживчих цін, зокрема на продукти харчування і пальне. Вища інфляція майже напевно збільшить витрати на фінансування війни РФ проти України.

Про це в соцмережі Х (колишній Твіттер) повідомило Міністерство оборони Британії із посиланням на дані розвідки, передає Укрінформ.
Центральний банк Росії (ЦБ РФ) у відповідь на зростання інфляції підвищив базову процентну ставку на два відсоткових пункти до нової базової ставки у 15%. Це найвищі показники із травня 2022 року, зазначають експерти британського Міноборони.
Аналітики підкреслили, що цілком імовірно, що ЦБ РФ збереже високі процентні ставки до 2024 року, що, скоріше за все, збільшить вартість запозичень для російських споживачів і, ймовірно, вплине на витрати російського уряду на обслуговування боргу.
Окрім цього, через зростання попиту, частково через значне збільшення видатків на оборону, а також постійний тиск все більш жорсткого ринку праці російська економіка, ймовірно, перебуває під загрозою «перегрівання», йдеться у зведенні.
«Це, швидше за все, забезпечить інфляцію в Росії у 2024 році вище цільового рівня у 4%. Тривала висока інфляція, ймовірно, зменшить реальні державні видатки, особливо в таких сферах, як соціальне забезпечення, де видатки зростають нижче за рівень інфляції», – вважають у британській розвідці.
За підсумками Міноборони Британії, це ще раз ілюструє переорієнтацію російської економіки перш за все на розпалювання війни проти України.
Як повідомляв Укрінформ, у попередньому зведенні британська розвідка розповіла про проблеми з облаштуванням побутових умов російських військ на фронті в Україні.