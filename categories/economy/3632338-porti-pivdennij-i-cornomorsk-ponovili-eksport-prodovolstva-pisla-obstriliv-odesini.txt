Порти «Південний» та «Чорноморськ» уже поновили експорт продовольства після обстрілів військами рф енергооб’єктів Одещини, а порт «Одеса» поки не здійснює вантажних операцій.

Про це повідомляє Укрінформ із посиланням на керівника Адміністрації морських портів України Олексія Вострікова.
«Атака ворога на об’єкти енергетичної інфраструктури повністю знеструмили й об’єкти критичної інфраструктури. Порти «Одеса» та «Південний» не мали змоги виконувати вантажні роботи, а порт «Чорноморськ» - лише частково. Наразі завдяки енергетикам, які працюють 24/7, енергопостачання поступово відновлюється. Також використовуються альтернативні джерела живлення. Порт «Південний» та «Чорноморськ» здійснюють вантажні операції. Порт Одеса, на жаль, поки що ні», - прокоментував ситуацію Востріков.
За його словами, спрогнозувати, як складатиметься ситуація в подальшому, важко, оскільки «маємо справу з ворогом, для якого не існує принципів».
Щодо експорту, додав керівник АМПУ, то «рф і до цього його гальмувала, створюючи проблеми з інспекціями в Босфорі, а відсутність енергопостачання, звісно, буде гальмувати ще більше».
Як повідомлялося, «зерновим коридором» вивезено понад 13,3 млн т української продукції до країн Азії, Європи та Африки.
17 листопада у Стамбулі Україна, Організація Об’єднаних Націй і Туреччини домовилася про продовження «ініціативи з безпечного транспортування агропродукції через Чорне море» ще на 120 днів. Перше судно з українським продовольством в межах «зернової ініціативи» вийшло з порту Одеси.