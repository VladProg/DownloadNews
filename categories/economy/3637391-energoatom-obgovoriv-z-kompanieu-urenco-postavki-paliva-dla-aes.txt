Президент ДП «НАЕК «Енергоатом» Петро Котін і виконавчий директор міжнародної компанії Urenco Борис Шухта у форматі онлайн- зустрічі обговорили питання постачання палива для українских АЕС.

Як передає Укрінформ, про це повідомляє пресслужба ДП «НАЕК «Енергоатом».
Зазначається, що представники компаній обговорили питання збільшення обсягу постачання збагаченого урану компанії Westinghouse задля виробництва ядерного палива для українських АЕС упродовж 2024-2025 років.
Раніше, 1 серпня 2019-го, Енергоатом і Urenco уклали угоду про постачання збагаченого урану. У квітні 2022 року відбувся черговий етап перемовин між компаніями на тлі повної відмови України від російського ядерного палива.
Крім того, очільники компаній домовились про довгострокове співробітництво в галузі постачання збагаченого урану для Енергоатому з 2026 року.
Як повідомляв Укрінформ, у І півріччі 2019 року обсяг закупівель Енергоатомом ядерного палива у американської компанії Westinghouse перевищив 50%. Таким чином Енергоатом повністю виконав рекомендації МАГАТЕ щодо необхідності мати щонайменше двох постачальників ядерного палива. Крім того, у серпні 2016 року Енергоатом та британсько-німецько-голландська компанія Urenco уклали угоду про постачання збагаченого урану.
Urenco Group – один із найбільших у світі постачальників збагаченого урану. Компанія постачає його у 15 країн, переважно до Європи та США, і має на світовому ринку цих послуг частку близько 29%, володіє потужностями зі збагачення урану в Німеччині, Нідерландах, Великій Британії та США.