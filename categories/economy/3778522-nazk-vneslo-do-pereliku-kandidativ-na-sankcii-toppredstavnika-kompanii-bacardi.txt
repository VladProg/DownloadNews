Національне агентство з питань запобігання корупції внесло представника керівництва Bacardi Константіна Якімова до переліку кандидатів на санкції.

Як передає Укрінформ, про це повідомляє НАЗК.
«Національне агентство з питань запобігання корупції (НАЗК) внесло до переліку кандидатів на санкції топпредставника Bacardi — компанії, яка вже перебуває у переліку міжнародних спонсорів війни. Йдеться про Константіна Якімова, який раніше обіймав посаду керівника українського офісу Bacardi, а зараз очолює представництво компанії в Казахстані», - ідеться в повідомленні.

За інформацією НАЗК, Якімов є громадянином РФ і безпосередньо впливає на рішення компанії залишатися на російському ринку.
Зазначається, що завдяки діям таких осіб, як Константін Якімов бренди компанії Bacardi можна знайти не тільки на території Росії, а й на тимчасово окупованих територіях України. Продукція Bacardi є в наявності в бутиках «Конфетерра» в Донецьку та Луганську. В Криму продукцію компанії можна придбати у фірмових магазинах дистриб’ютора «Лудинг» і в бутиках Krasnikov Wine.
НАЗК вже надіслало до Служби безпеки України пропозиції щодо застосування санкцій проти Якімова. Накладання санкцій на нього має вплинути на позицію компанії та спонукати ухвалити рішення щодо виходу з російського ринку.
«У осіб, щодо яких ще не застосовані санкції, але які вже перебувають у переліку кандидатів на санкції, майже одразу починають виникати різні проблеми, яких вони не мали раніше. Наприклад, при відкритті рахунків у закордонних банках або оформленні віз для виїзду за кордон. Це також має стати попередженням для інших міжнародних компаній та їхнього топменеджменту, які досі співпрацюють з агресором», - вважають у агентстві.
Bacardi Limited – найбільша приватна міжнародна алкогольна компанія у світі, яку НАЗК вже внесло до переліку міжнародних спонсорів війни. Підстава – вона продовжує вести бізнес в рф і активно шукає там нових співробітників.
Як повідомлялося, Національне агентство з питань запобігання корупції внесло до переліку міжнародних спонсорів війни China National Offshore Oil Corporation (CNOOC Group), China Petrochemical Corporation (Sinopec Group) та China National Petroleum. Corporation (CNPC).