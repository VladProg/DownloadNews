За час війни Кабінет Міністрів виділив 1 трильйон 130 мільярдів гривень на фінансування армії та сектору безпеки.

Як передає Укрінформ, про це повідомив Прем'єр-міністр Денис Шмигаль під час засідання уряду.
"За час війни на фінансування армії та сектору безпеки уряд виділив 1 трлн 130 млрд грн. На зарплати всім, хто зараз захищає Україну, було виділено 770 млрд грн. На закупівлю, ремонт і модернізацію техніки й озброєння ми виділили 176,2 млрд грн, що більше, ніж за останні 10 років разом узяті", - сказав Шмигаль.
Він додав, що для уряду фінансування армії та безпека країни було, є і буде головним пріоритетом.
"Зараз ми спрямовуємо більшу частину всіх бюджетних ресурсів саме на цю сферу. Абсолютно всі податки, які громадяни та бізнес платять зараз у бюджет, направляють на забезпечення наших військових", - сказав глава уряду.
За словами Шмигаля, у бюджеті 2023 року також заклали необхідний ресурс, аби військові були забезпечені всім необхідним.
"Для розуміння наведу важливу цифру: зброї та техніки буде закуплено, модернізовано та відремонтовано на 300 млрд грн", - сказав глава уряду.
З нагоди Дня Збройних сил України Шмигаль зазначив, що ЗСУ – це щит, який зараз захищає нашу землю та небо від атак російської армії. Також усі присутні на засіданні вшанували пам’ять загиблих українських військових.
Як повідомляв Укрінформ, 6 грудня відзначається День Збройних сил України.