Більшість поляків (66%) підтримує рішення уряду РП про одностороннє введення заборони, всупереч рішенню Єврокомісії, на імпорт українського збіжжя на внутрішній ринок країни.

Про це йдеться в опитуванні Інституту досліджень Pollster для видання Super Express.
На запитання, “чи треба допустити українське збіжжя до Польщі?” (на внутрішній ринок) 66% респондентів відповіли негативно, 17% підтримують цей крок, а 17% не визначилися з цього приводу.
Опитування було проведено 21-22 вересня серед 1015 дорослих поляків.
Як повідомлялося, у відносинах між Україною і Польщею триває так звана зернова криза. З 16 вересня Польща в односторонньому порядку, всупереч позиції Єврокомісії, безстроково заблокувала імпорт українського збіжжя (пшениця, кукурудза, соняшник, ріпак) на внутрішній ринок, зберігаючи при цьому транзит цих культур через територію країни.
Перший віцепрем’єр-міністр України – міністр економіки Юлія Свириденко заявила 18 вересня, що відповідно до домовленості про правила та процедури вирішення спорів угоди про заснування Світової організації торгівлі, Україна подала вимоги про проведення консультацій зі Словаччиною, Польщею та Угорщиною в межах СОТ.
Варшава закликала Київ відкликати скаргу зі Світової організації торгівлі у справі експорту українського збіжжя, що створить сприятливий клімат для подальших переговорів щодо врегулювання кризової ситуації.
Після онлайн-переговорів з українським колегою Миколою Сольським міністр сільського господарства Польщі Роберт Телус заявив, що контроль українського збіжжя, яке транзитом перевозиться до третіх країн, найближчим часом має бути перенесений з українсько-польського кордону до портів Литви, а з часом, можливо, і до портів Німеччини.
Фото: Shutterstock/J.J. Gouin