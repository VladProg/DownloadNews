Україна для забезпечення генерації електроенергії потребує додатково близько 3 млрд кубів газу, що в грошовому еквіваленті на сьогодні становить понад 4 млрд доларів.

Як передає Укрінформ, про це повідомляє пресслужба НАК «Нафтогаз України».
«Відповідно до попередніх розрахунків Міненерго, враховуючи військові ризики, для генерації електроенергії на період опалювального сезону необхідно додатково до 3 млрд кубів газу, що в грошовому еквіваленті на сьогодні — понад 4 млрд доларів США. У цьому нам потрібна допомога наших іноземних партнерів», — пояснив голова правління НАК «Нафтогаз України» Олексій Чернишов.
Зокрема, сьогодні Олексій Чернишов зустрівся з послами G7 та Делегацією ЄС в Україні, де обговорив синхронізацію Нафтогазу та іноземних партнерів щодо поточного стану справ та потреби нафтогазової сфери України, які виникли у зв’язку з повномасштабним вторгненням росії на територію України.
Міністр також зазначив, що за час повномасштабного вторгнення країна-агресор зруйнувала понад 300 об’єктів енергетичної інфраструктури. Лише 17 листопада росія поцілила у понад 10 об’єктів з видобутку газу — вони складають третину національного видобутку.
Крім того, сторони також обговорили стратегію Нафтогазу щодо партнерств з іноземними урядами та бізнесом.
«Нафтогаз відкритий до зміцнення співпраці з нашими іноземними партнерами. Ми пропонуємо урядам та бізнесу держав-членів Великої сімки та ЄС співпрацю щодо видобутку вуглеводнів в Україні», — додав голова правління компанії.
Як повідомлялося, 28 листопада Чернишов та голова Бюро USAID у справах Європи та Євразії Ерін Елізабет МакКі обговорили надання додаткової допомоги для проходження опалювального сезону.
У липні уряд Сполучених Штатів виділив Європейському банку реконструкції та розвитку $500 мільйонів для підтримки бізнес-діяльності, а також надання державних послуг в Україні та інших країнах, постраждалим від російської війни.