Норвегія, яка стала найбільшим постачальником природного газу в Європі, прийняла військові внески Франції, Німеччини та Великобританії для забезпечення безпеки свого нафтогазового сектору після ймовірного саботажу на газопроводах Nord Stream у сусідньому Балтійському морі.

Як повідомляє Le Figaro, про це у п’ятницю заявив прем’єр-міністр Норвегії Йонас Гар Стьоре, передає Укрінформ.
“Ми обговорюємо з нашими союзниками збільшення (військової - ред.) присутності в норвезьких водах і прийняли німецькі, французькі та британські внески”, — сказав Стьоре на пресконференції.
Він зазначив, що розуміє стурбованість наслідками, які може мати ситуація в Балтійському морі, і тим, що щось подібне може статися з нафтогазовими установками. В той же час Стьоре зауважив: “У нас немає жодних ознак того, що існують прямі загрози для норвезького нафтогазового сектору”.
Після витоків і вибухів, які сталися на газопроводах Nord Stream 1 і 2, Норвегія вже оголосила про посилення власної нафтогазової інфраструктури, зокрема, “більш помітною” військовою присутністю.
За словами Стьоре, два кораблі берегової охорони Норвегії були перенаправлені для патрулювання поблизу нафтових платформ, територія також контролюється морським патрульним літаком.
Норвегія, ставши основним постачальником газу до Європи після скорочення російських поставок, пов’язана з Європою мережею підводних газопроводів довжиною майже 9 тисяч кілометрів, йдеться у повідомленні.
Як повідомляв Укрінформ, у вівторок з’явилися повідомлення ЗМІ про три витоки на газопроводах "Північний потік – 1" та "Північний потік – 2": два на першому та один – на другому. Незадовго до фіксації витоку газу мали місце підводні вибухи.
У ЄС заявили, що витоки на обох газогонах є результатом навмисних дій.