Міжнародний валютний фонд очікує, що зростання світової економіки цього року сягне 3,0%, що краще на 0,2% за прогноз тримісячної давнини, однак відчутно гірше аналогічного показника минулого року.

Про це повідомив у вівторок під час презентації нового огляду «Перспективи світової економіки» (WEO) головний економіст МВФ П’єр-Олів’є Горінчас, передає власний кореспондент Укрінформу.
«Глобальна економіка продовжує поступово відновлюватися після пандемії, а також російського вторгнення в Україну, однак поки що зарано говорити, що все добре», - зазначив представник Фонду.
Він зазначив, що ланцюги поставок повернулися до рівня, який існував до пандемії COVID-19, економічна активність в першому кварталі цього року підтвердила свою стійкість, а ринки праці здебільшого зміцнилися. Крім того, за його словами, ціни на продовольство й енергоресурси знизилися швидше, ніж очікувалося, з піків, викликаних війною РФ в Україні. Водночас, завдяки зусиллям США й Швейцарії вдалося вгамувати нестабільність у банківському секторі, що виникла у березні нинішнього року.
Головний економіст Фонду зауважив, що глобальне зростання в 2023 році очікується на рівні 3,0%, що на 0,2% вище, ніж прогнозувалося в огляді WEO у квітні, однак це значно нижче у порівнянні з 2022 роком, коли цей показник становив 3,5%. У 2024 році очікується, що рівень економічного зростання у світі залишиться на рівні 3,0%. Таким чином, за оцінками Фонду, прогноз на нинішній рік вважається все ще відносно слабким за історичними стандартами.
У оновленому огляді WEO, презентованому в вівторок також вказується, що на світову економічну активність продовжує тиснути підвищення ставок центробанків у межах заходів боротьби з інфляцією. Тим не менше, очікується, що світовий рівень загальної інфляції впаде з 8,7% у 2022 році до 6,8% у 2023 році та 5,2% у 2024-му. Базова інфляція знижуватиметься більш поступово, ніж загальна, зазначили у МВФ.
Тим часом залишаються ризики для подальшого економічного зростання, а також підвищення інфляції, зазначають у МВФ. Серед них називаються війна Росії проти України, зрив Чорноморської зернової угоди, так званий кліматичний ефект Ель-Ніньо, який може викликати екстремальне підвищення температури, відставання відновлення китайської економіки тощо.
Як повідомляв Укрінформ, у квітні цього року МВФ випустив оновлення огляду «Перспективи світової економіки» (WEO), у якому вказав, що очікує глобальне зростання в 2023 році на рівні 2,8 %, а в 2024 – 3,0%.