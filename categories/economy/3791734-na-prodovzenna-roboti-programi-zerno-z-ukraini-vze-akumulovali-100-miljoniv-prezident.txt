На продовження роботи програми "Зерно з України" (Grain from Ukraine) наразі вже акумульовано 100 млн доларів.

Про це Президент Володимир Зеленський сказав, виступаючи перед учасниками другого саміту української гуманітарної ініціативи Grain from Ukraine («Зерно з України»), передає кореспондент Укрінформу.
"Цього року ми продовжуємо роботу програми "Зерно з України". Ми вже акумулювали понад 100 млн доларів. Ця робота триває, і я дякую кожній державі і кожному лідеру, які зараз готові працювати з нами, разом з Україною заради захисту міжнародного порядку та кожного народу, який потребує допомоги, гарантій безпеки від агресії та штучно спровокованого хаосу", - сказав глава держави.

За його словами, від початку дії програми для її виконання було закумульовано 180 млн доларів, до ініціативи приєдналося близько 30 учасників. В рамках ініціативи до Сомалі, Ефіопії, Кенії, Ємена було поставлено 170 тис. тонн українського зерна.
Як повідомлялося, перший Міжнародний установчий саміт International Summit on Food Security щодо реалізації української гуманітарної ініціативи Grain from Ukraine відбувся у Києві 26 листопада 2022 року.