До бюджету надійшли грантові кошти від США у розмірі 2 млрд дол., які будуть спрямовані на забезпечення пенсійних виплат та заробітних плат працівникам цивільного захисту, а також фінансування системи медгарантій.

Як передає Укрінформ, про це повідомляє пресслужба Міністерства фінансів.
"До Державного бюджету України надійшли грантові кошти у розмірі 2 млрд дол. США з Цільового фонду Світового банку", - йдеться в повідомленні.
Це вже другий транш з гранту загальним розміром 4,5 млрд дол. США. Кошти надані Сполученими Штатами Америки через Цільовий фонд Світового банку, за проєктом «Підтримка державних видатків для забезпечення стійкого державного управління в Україні».
Залучене грантове фінансування буде спрямовано на забезпечення пенсійних виплат та заробітних плат працівникам цивільного захисту, а також на оплату медичних послуг за програмою медичних гарантій.
«З перших днів злочинного вторгнення рф в Україну Сполучені Штати підтримують нас на всіх можливих напрямах, в тому числі надаючи фінансову допомогу для держбюджету у формі грантів. Така допомога є надзвичайно важливою, адже не тільки дозволяє зберегти можливість вчасно і в повному обсязі здійснювати пріоритетні соціальні платежі, а ще й не збільшує подальше боргове навантаження на держбюджет», - зазначив міністр фінансів України Сергій Марченко.
Як повідомлялось, після початку повномасштабного вторгнення рф Україна отримала від Сполучених Штатів Америки вже 12 млрд дол. США у формі грантів. Таким чином, США є найбільшим донором прямої бюджетної допомоги серед усіх країн-партнерів у 2022 році.