Міжнародний аеропорт «Бориспіль» підписав з американською інфраструктурною консалтинговою компанією AECOM меморандум про взаєморозуміння, який передбачає відновлення та модернізацію інфраструктури аеропорту і авіаційного сектору України в цілому.

Як передає Укрінформ, про це повідомила пресслужба української повітряної гавані.
«Меморандум знаменує собою важливу віху для відновлення авіаційного сектору України та є частиною глобального плану з відновлення та модернізації національних аеропортів», - зазначив генеральний директор аеропорту Олексій Дубревський.
Меморандум має на меті сприяти співпраці, обміну інформацією та консультативній підтримці з боку експертів AECOM у відбудові та модернізації інфраструктури аеропорту. Ця співпраця спрямована на просування критично важливих проєктів, які мають значення для відновлення міжнародного авіаційного сполучення та мають вирішальне значення для відновлення авіаційного сектору країни.

Зазначається, що компанія AECOM має досвід участі у відновлювальних роботах різної складності по всьому світу - вона та її дочірні компанії брали участь у післявоєнній відбудові в Іраку, Афганістані та Боснії, а також у відновленні після стихійних лих у Непалі, Гаїті, Японії, Індонезії та країнах Карибського басейну.
Експерти компанії ухвалювали успішні авіаційні рішення для різних проєктів і континентів, від аналізу фінансового і технічного обґрунтування до проєктування, генерального планування, управління програмами та будівництвом.
Як повідомляв Укрінформ, на початку листопада меморандум про участь у проєкті реконструкції аеропорту «Бориспіль» підписали корейські компанії Korea Airports Corp. (KAC) та Hyundai Engineering & Construction Co.