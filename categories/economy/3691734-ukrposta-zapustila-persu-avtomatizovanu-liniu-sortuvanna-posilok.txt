Акціонерне товариство “Укрпошта” запустило першу автоматичну лінію із сортування посилок, що збільшить швидкість обробки у 20 разів.

Як передає Укрінформ, про це генеральний директор Укрпошти Ігор Смілянський повідомив у Телеграмі.
“Завдяки впровадженню 1-го конвеєру на 64 напрями ми збільшили швидкість обробки дрібних посилок з 400шт/годину до 8 000! Лише 1 смуга може сортувати 150 тис. посилок на добу. Це у 8 разів більше, ніж наші працівники вручну обробляли раніше”, - підкреслив Смілянський.

“Укрпошта покращила не лише показник швидкості, але й точність сортування. Тому, починаючи з 5 квітня (а з липня з новою швидкістю), ви зможете отримати нові враження від користування поштовими послугами Укрпошти, оцінити швидкість та якість доставки. Цього року плануємо встановити ще, як мінімум, 4-5 нових ліній, а план на першу половину 2024 - повністю перейти на автоматизований режим сортування по всій краіні”, - зауважив Смілянський.

За його словами, під час війни проєкт загальмував, бо відомі міжнародні компанії не були готові постачати в Україну.
“І це добре, бо є привід пишатися тим, що ця cортувальна смуга створена руками українських розробників - UISLabs, а більше 90% її складових виготовлено на 10 різних промислових підприємствах України (включно з металом з Азовсталі)”, - підкреслив Смілянський і подякував партнерам Укрпошти, а також всій команді, яка майже цілодобово працювала над проєктом.

Лінії придбані за кошти Укрпошти, за результами прозорого тендеру, зауважив Смілянський.
Як повідомляв Укрінформ, гендиректор Укрпошти Ігор Смілянський і керівник Пошти Естонії Март Мегі підписали угоду про співробітництво між компаніями та підтвердили зниження тарифів між країнами.
Фото: Телеграм Igor Smelyansky/Ігор Смілянський