Вкрадене росіянами українське зерно, яке було вивезене складними шляхами до Лівану та переоформлене через фальшиві декларації, було використане для отримання понад півмільярда доларів для підживлення військової машини путіна.

Про це йдеться в розгорнутій публікації АР за матеріалами спільного з PBS розслідування, передає Укрінформ.
«Коли влітку минулого року суховантажне судно Laodicea пришвартувалося в Лівані, українські дипломати заявили, що судно перевозило вкрадене росією зерно, і закликали ліванських чиновників конфіскувати судно»,- зазначається в повідомленні.
У москві тоді назвали ці звинувачення «неправдивими й безпідставними», а генпрокурор Лівану став на бік кремля і заявив, що 10 тисяч тонн ячмінного й пшеничного борошна не були вкраденими, дозволивши судну розвантажитися.
Утім розслідування показало, що сирійський рейс судна Laodicea був «частиною складної контрабандної операції під керівництвом рф». Зазначається, що росія «фальсифікувала декларації та використовувала інші прикриття для викрадення українського зерна на суму щонайменше $530 мільйонів доларів – готівки, яка допомагала живити військову машину президента путіна».
Повідомляється, що в розслідуванні були вивчені супутникові зображення та дані морських радіотранспондерів, щоби відстежити три десятки суден, які здійснювали понад 50 рейсів для перевезення зерна з окупованих рф українських територій до портів Туреччини, Сирії, Лівану та інших країн. При цьому, вивчалися декларації, публікації в соціальних мережах, а також відбувалися контакти з фермерами, вантажовідправниками та офіційними особами компаній, щоби розкрити подробиці масової контрабандної операції.
Вивезення зерна на судні Laodicea було проведене крупними бізнесменами та державними компаніями рф і Сирії. Деякі із них уже долучені до списку санкцій США і Європейського Союзу. Подібні крадіжки експерти у сфері права вважають потенційним воєнним злочином, зазначається в публікації.
Як пише агентство, ця історія увійде до майбутнього документального фільму «Атака путіна на Україну: документування воєнних злочинів», прем’єра якого відбудеться 25 жовтня на PBS.