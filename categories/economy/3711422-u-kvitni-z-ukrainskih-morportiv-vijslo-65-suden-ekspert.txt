У квітні з морських портів Одеської області вийшло 65 суден з українською агропродукцією.

Про це розповів заступник голови Всеукраїнської аграрної ради Денис Марчук під час брифінгу у Медіацентрі Україна — Укрінформ.
"Квітень став одним з найгірших по показникам експорту української агропродукції. Лише 65 суден вийшло з портів Великої Одеси", - сказав він.
За словами Марчука, українські аграрії сподіваються, що "зерновий коридор" працюватиме краще, а дія угоди буде продовжена і після 18 липня.
"Нам важливо вже зараз мати запевнення від наших партнерів, що дія Чорноморської угоди буде продовжена і що буде обговорено принцип безпеки у Чорному морі, тому що за місяць ми фактично увійдемо у фазу збирання нового врожаю", - наголосив експерт.
Як повідомляв Укрінформ, віцепрем’єр-міністр з відновлення – міністр розвитку громад, територій та інфраструктури Олександр Кубраков 17 травня повідомив, що угода про продовження «Ініціативи з безпечного транспортування агропродукції через Чорне море»діятиме до 18 липня 2023 року.
За даними Міністерства розвитку громад, територій та інфраструктури України, станом на 18 травня 62 судна очікували на інспекцію для заходу в українські морські порти і жодне з них не було погоджене російською стороною.