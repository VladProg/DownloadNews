Європейський інвестиційний банк найближчими тижнями організує місію в Україну.

Як передає Укрінформ, про це Прем’єр-міністр Денис Шмигаль повідомив у Телеграмі з посиланням на президента Європейський інвестиційний банк (ЄІБ) Вернера Хойера.
"Європейський інвестиційний банк найближчими тижнями організує місію в Україну, під час якої обговорюватимуться нові напрямки співпраці. Про це повідомив президент ЄІБ Вернер Хойер під час нашої сьогоднішньої онлайн-розмови", - зазначив він.
Зокрема, за словами Шмигаля, буде приділена увага підтримці мікро, малого й середнього бізнесу.
"Розповів про державну програму грантової підтримки єРобота, мета якої — стимулювати розвиток бізнесів і створення нових робочих місць. Закликав ЄІБ долучатися до її фінансування, а також до фінансування відновлення України", - додав прем’єр.
Він також подякував команді ЄІБ за сьогоднішнє оголошення про надання Україні 500 мільйонів євро.
"Це буде перший транш допомоги на загальну суму 1,59 мільярда євро, і дуже важливий крок для підтримки макроекономічної стабільності нашої країни", - наголосив Шмигаль.
Як повідомляв Укрінформ, Україна від початку повномасштабного вторгнення росії отримала від союзників 17,5 мільярда доларів, але розраховує отримати найближчим часом ще понад $13,5 мільярда.