Уряд Сполучених Штатів Америки готовий щомісячно надавати Україні $1,5 мільярда фінансової підтримки до завершення війни.



Як повідомляє кореспондент Укрінформу, про це пише Bloomberg із посиланням на власні поінформовані джерела.

“США охочі підтримувати українські фінанси допомогою в $1,5 мільярда щомісяця протягом війни із росією та схиляють своїх європейських союзників до того, аби вони зобов’язалися виділяти подібні суми”, - йдеться у матеріалі.

Зазначається, що Конгрес США наполягатиме на більш справедливому розподілі зобов’язань із союзниками під час схвалення американської допомоги Україні. “На тлі внутрішніх дискусій ЄС стосовно виконання попередніх обіцянок, союзники обговорюють більш регулярний механізм допомоги, аби підтримати економіку України на плаву протягом війни”, - стверджує Bloomberg.

Агентство звертає увагу, що міжнародна підтримка критично важлива для фінансування базових державних видатків України, таких як: освіта, медицина, електромережа тощо.

Додамо, що відповідно до проєкту державного бюджету Україну на 2023 рік, уряд очікує на прямі фінансові вливання обсягом $38 мільярдів.