Економічна активність у регіонах Європи й Центральної Азії цього року поліпшиться за окремими показниками, однак залишатиметься послабленою через наслідки вторгнення рф в Україну, постійну високу інфляцію та жорсткі фінансові умови.

Про це йдеться в економічному огляді Світового банку, оприлюдненому в четвер, передає Укрінформ.
«Очікується, що у 2023 році регіональне виробництво зросте на 1,4%, що значно краще, ніж очікувалося раніше (0,1%)»,- сказано у документі.
При цьому зазначається, що «позитивна, хоча й глибоко пригнічена» економічна активність у 2023 році відображає більш м’який спад економіки рф та покращення перспектив України. Загалом очікується, що регіональна економіка зросте в середньому до 2,7% протягом 2024-2025 років на тлі зниження інфляції, відновлення внутрішнього попиту та покращення зовнішнього середовища.
Серед негативних чинників, які вплинули на економічне зростання в Європі й Центральній Азії, названо різке зростання споживчих цін, особливо на харчі та енергоносії. Це спричинило зростання інфляції в 2022 році до 15,9% на ринках, що розвиваються, для яких це найвищий показник за понад 20 років, а такоє найбільший серед усіх регіонів світу, що розвиваються. Раніше рівень інфляції в середньому становив менше 4% у країнах Європи та Центральної Азії, що розвиваються.
Водночас підкреслюється, що прогноз залишається невизначеним.
«Зростання у 2023 році може бути слабшим, якщо у війні, спричиненій вторгненням росії в Україну, відбуватиметься ескалація, ціни на продовольство та енергоносії продовжуватимуть зростати, підвищення процентних ставок прискориться у всьому світі чи в регіоні або станеться раптова зміна потоків капіталу в регіон», - зазначається у висновках.
Також зауважується, що розвиток банківської системи в деяких розвинених економіках може призвести до економічного зростання в регіоні.
Як повідомляв Укрінформ, Світовий банк прогнозує зростання ВВП України у 2023 році до 0,5% після стрімкого падіння до -22,9% минулого року.