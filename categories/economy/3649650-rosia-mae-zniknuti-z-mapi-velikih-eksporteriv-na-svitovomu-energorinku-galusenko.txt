Неминуче й стале виключення рф із переліку великих експортерів на світовому енергетичному ринку має стати пріоритетною ціллю для міжнародних партнерів та України.

Як передає Укрінформ, про це зазначив міністр енергетики Герман Галущенко, повідомляє пресслужба Міненерго.
«Надважливо, аби виключення росії з переліку ключових експортерів енергоресурсів у країни Європи не стало тимчасовим явищем на час війни. росія має назавжди зникнути з мапи крупних експортерів світового енергоринку», — підкреслив Галущенко.
Зазначається, що 9 січня Галущенко зустрівся з виконавчим віцепрезидентом Європейської комісії за напрямом "Європейська зелена угода" Франсом Тіммермансом, де обговорив питання зменшення російського експорту на енергетичному ринку та питання розбудови енергетичної системи України після перемоги у війні.
Крім того, під час зустрічі міністр розповів про перспективи української енергетики. Зокрема, до 2030 року в Україні прогнозується збільшення атомної генерації на 2 ГВт. Відновлювані джерела становитимуть близько 30% в енергобалансі країни. До 2050-го понад 90% електроенергії вироблятиметься з безвуглецевих джерел.
«Наше бачення — енергосистема України буде сталою, децентралізованою та кліматично нейтральною. Пріоритет — збільшення відновлювальної та атомної генерації», — резюмував Галущенко.
Як повідомлялося, ЄС запровадив ембарго на імпорт російської нафти на європейський ринок морським шляхом, а також граничне цінове обмеження 60 доларів США за барель для її поставок до третіх країн з використанням європейських суден або торговельних послуг.
Фото: Міненерго