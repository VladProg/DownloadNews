На нафтобазах в Одеській та Черкаській областях правоохоронці вилучили понад 16 тис. тонн бензину та дизелю, які продавали без сплати акцизного податку.

Про це повідомили в Бюро економічної безпеки України, передає Укрінформ.
«Понад 3 тис. тонн пального орієнтовною вартістю майже 144 млн грн вже арештовано. Окрім того, підготовлено клопотання про накладення арешту на 13 тис. тонн вилучених нафтопродуктів вартістю 640 млн гривень. Орієнтовна загальна вартість вилученого палива становить майже 800 млн грн», - йдеться в повідомленні.
За інформацією БЕБ, нафтобази, на яких виявили нафтопродукти, належать кільком товариствам, які афілійовані з відомою фінансово-промисловою групою. Ці акціонерні товариства нелегально продавали паливо через мережу АЗС без сплати акцизного податку.
Наразі вилучені нафтопродукти заблоковані з метою уникнення ймовірного нелегального продажу. Вирішується питання щодо подальшої передачі палива для потреб ЗСУ.
Як повідомлялося, жителя Одеської області, який продавав неіснуючі пікапи для українських захисників, судитимуть за шахрайство.
Фото: БЕБ