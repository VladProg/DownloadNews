Міністерство аграрної політики та продовольства відкидає звинувачення, висунуті Національним антикорупційним бюро першому заступникові міністра Тарасу Висоцькому.

Як повідомляє Укрінформ, про це повідомляє пресслужба міністерства.
"24 серпня 2023 року Висоцькому Тарасу Миколайовичу повідомлено про підозру у вчиненні кримінального правопорушення, передбаченого ч. 2 ст. 364 КК України, тобто в умисному, з метою одержання неправомірної вигоди для юридичної особи використанні службовою особою службового становища всупереч інтересам служби, що спричинило тяжкі наслідки", - йдеться в оприлюдненій заяві.
Суть підозри зводиться до того, що Висоцький здійснив погодження у період березня - квітня 2022 року для обласних військових адміністрацій рахунків на оплату, згідно з постановами Кабінету Міністрів, закупівлі у 2 суб’єктів господарювання макаронних виробів із твердих сортів пшениці імпортного виробництва. При цьому слідство вважає, що вартість макаронних виробів завищена і внаслідок такого завищення завдано збитків на 63 млн грн.
"Обґрунтовуючи підозру, слідство зазначає, що вартість макаронних виробів станом на березень-травень 2022 року варіювалась від 33,65 грн. до 36,89 грн. Разом з тим, слідство не враховує, що Державна служба статистики України за період березня-травня 2022 року надає ціни по макаронах з твердих сортів пшениці за 500 гр, а здійснювалась закупівля 1 кг, а тому ціна становила понад 72 грн. за кг, що виключає збитки. Очевидно, що зазначена важлива арифметична помилка має бути слідством врахована та виправлена", - зазначають у відомстві.
У міністерстві навели низку фактів, які, на думку Мінагрополітики, свідчать про невинуватість Висоцького і мають бути враховані слідством, а також висловили готовність максимально сприяти в розслідуванні.
Як повідомлялось, правоохоронці оголосили підозри першому заступнику міністра аграрної політики та продовольства і колишньому заступнику міністра економіки за зловживання на суму понад 62 млн грн під час закупівлі продуктів як гуманітарної допомоги.

“24 серпня 2023 року НАБУ і САП викрили зловживання на суму ₴62,5 мільйона при закупівлі продуктів харчування для забезпечення потреб держави у період воєнного стану. Вказані продукти харчування призначалися як гуманітарна допомога для населення Донецької, Херсонської, Сумської, Запорізької, Київської, Хмельницької, Дніпропетровської та Полтавської областей і міста Києва”, - йдеться у повідомленні САП.
Вирішується питання щодо обрання підозрюваним запобіжних заходів.