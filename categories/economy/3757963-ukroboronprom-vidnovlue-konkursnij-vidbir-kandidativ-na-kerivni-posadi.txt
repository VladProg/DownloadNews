АТ «Українська оборонна промисловість» відновлює роботу конкурсних комісій для відбору кандидатів на керівні посади.

Про це підприємство повідомило у Телеграмі, передає Укрінформ.
«Акціонерне товариство «Українська оборонна промисловість» повертає практику роботи конкурсних комісій, які проведуть підбір кандидатів на посаду директорів низки підприємств», - ідеться в повідомленні.
Як зауважили в компанії, цей крок є одним із важливих елементів імплементації затвердженої Антикорупційної стратегії.
До спеціальної процедури підбору кандидатів на посади буде залучена профільна комісія. Потенційних управлінців розглядатимуть на умовах конкурентності, справедливості, неупередженості та прозорості.
Як повідомлялося, за словами генерального директора АТ «Українська оборонна промисловість» Германа Сметаніна, найближчим часом планується провести прозорий відбір п’яти керівників підприємств.