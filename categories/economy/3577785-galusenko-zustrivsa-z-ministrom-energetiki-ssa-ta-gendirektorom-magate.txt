22 вересня у Піттсбурзі, США, відбулася тристороння зустріч Міністра енергетики України Германа Галущенка, Міністра енергетики США Дженніфер Гренголм і Генерального директора МАГАТЕ Рафаеля Гроссі.

Про це повідомляє пресслужба Міненергетики, передає Укрінформ.
"Сторони обговорили необхідність та шляхи якнайшвидшої деокупації та демілітаризації Запорізької АЕС, повернення її під контроль легітимного українського оператора", - йдеться у повідомленні.
Зазначається, що Рафаель Гроссі поінформував про основні результати роботи місії МАГАТЕ та представив ініціативу щодо створення безпекової зони навколо станції.

Герман Галущенко наголосив, що ситуація на ЗАЕС стає щоразу більш загрозливою через постійні обстріли російських військ. Російські війська наразі також вдаються до обстрілів території та інфраструктури навколо Південноукраїнської АЕС.
Учасники зустрічі погодилися щодо неприпустимості обстрілів атомних електростанцій та необхідності вжиття швидких та скоординованих кроків з метою відновлення безпеки цивільних ядерних об’єктів.
Як повідомлялось, міністр енергетики України Герман Галущенко під час зустрічі з міністром енергетики США Дженніфер Гренхолм обговорив санкції проти російської державної корпорації "росатом".