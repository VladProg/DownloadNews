Банк Англії у четвер, 3 серпня, підняв облікову ставку - з 5% до 5,25%, що стало рекордним показником за останні 15 років.

Як передає Укрінформ, про це повідомляє BBC.
Підвищення облікової ставки стало 14-м поспіль для банку.
Водночас Банк Англії вперше заявив, що буде підтримувати високі процентні ставки і що вони не будуть автоматично знижуватися, як тільки інфляція повернеться до нормального рівня.
Зазначається, що інфляція суттєво сповільнилася в червні до 7,9%.
Однак вона досі залишається майже в чотири рази вищою за цільовий показник Банку Англії у 2%.
Банк також знизив свої прогнози щодо економічного зростання, але заявив, що Велика Британія й надалі уникатиме рецесії.
CNBC зазначає, що минулого тижня Федеральна резервна система США підвищила облікову ставку (діапазон 5,25% - 5,5%) до найвищого показника за останні 22 роки.
Як повідомляв Укрінформ, Національний банк України ухвалив рішення знизити облікову ставку до 22%.