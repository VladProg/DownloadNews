Ситуація з енергопостачанням залишається складною, але контрольованою. НЕК "Укренерго" та обленерго застосовують резервні схеми заживлення споживачів.

Як передає Укрінформ, про це повідомляє пресслужба Укренерго у Фейсбуці.
"В Україні ситуація залишається складною, але контрольованою. Це означає, що НЕК "Укренерго" реалізує відповідний протокол дій по поверненню блоків електростанцій в роботу, та разом з обленерго застосовує резервні схеми заживлення споживачів", - йдеться у повідомленні.
В Укренерго наголосили, що першочергово заживлюються об’єкти критичної інфраструктури по всій країні: водоканали, теплокомуненерго, системи водовідведення тощо. Ремонтні бригади Укренерго та обленерго не припиняють аварійно-відновлювальні роботи з моменту завершення атаки 23 листопада.
"Через специфіку атаки, яка спричинила зупинку атомних електростанцій, відновлення живлення в країні триває довше, ніж після попередніх атак. Наразі всі електростанції в Україні поступово повертаються в роботу: спочатку гідро та теплоелектростанції, пізніше – атомна генерація. На вечір 24 листопада диспетчерський центр Укренерго прогнозує зменшення дефіциту в системі", - зазначили у компанії.
Водночас Укренерго зауважує, що дефіцит в енергосистемі все-одно залишатиметься. Для того, щоб тримати її стабільну роботу в таких умовах "Укренерго" продовжує застосовувати графіки обмежень споживання.
Як повідомлялося, Міністерство енергетики України розраховує, що українські атомні електростанції відновлять роботу до вечора 24 листопада.
російський ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі. Через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.