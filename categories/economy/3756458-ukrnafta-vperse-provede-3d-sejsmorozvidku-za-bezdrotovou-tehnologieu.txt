Вперше в Україні будуть проведені польові 3D сейсморозвідувальні роботи за бездротовою (wireless seismic) технологією.

Як передає Укрінформ, про це повідомляє ПАТ "Укрнафта".
"Компанія оголосила тендер на закупівлю таких послуг для дослідження північно-східної частини Добромиль-Стрільбицької площі. Цей проект передбачає застосування сучасної високотехнологічної 3D сейсморозвідки із використанням бездротової системи реєстрації даних для детального вивчення глибокозалягаючих відкладів складної будови у важкодоступних поверхневих умовах українських Карпат", - йдеться у повідомленні.

Очікувана вартість закупівлі становить майже 98,4 млн гривень (без ПДВ).
Зазначається, що така технологія спрощує і прискорює процес збору сейсмічної інформації в складних поверхневих умовах (лісові масиви, гірські річки, населені пункти, тощо), а також дозволяє суттєво зменшити вплив на довкілля. Отримані дані допоможуть створити тривимірну геологічну модель пошукових об’єктів.
Як повідомлялося, у січні-липні 2023 року порівняно з аналогічним періодом 2022 року ПАТ "Укрнафта" збільшило видобуток нафти і конденсату на 4,5% - до 828 тис. тонн.