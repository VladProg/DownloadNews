Національний телеком оператор "Київстар" підготував мережу до можливих перебоїв з електроенергією, встановивши на базових стаціях більш ємнісні акумулятори, які можуть працювати без підзарядки від електроенергії до 6 годин.

Про це Укрінформу повідомили у пресслужбі компанії.
"Протягом 2023 року "Київстар" установив на базових станціях 80 тисяч нових акумуляторів, які можуть забезпечувати роботу телеком-обладнання 4-6 годин без використання мереж електроживлення. До кінця року компанія планує встановити ще 30 тисяч таких акумуляторів", - йдеться у повідомленні.
Крім того, з лютого 2022 року компанія утричі збільшила кількість стаціонарних і мобільних дизель-генераторів, які можуть тривалий час забезпечувати роботу всіх критично важливих об`єктів телеком-мережі. Якщо на початку війни у розпорядженні компанії було 700 таких генераторів, то зараз їх 2200. При цьому 850 генераторів було підключено до базових станцій іншими комерційними компаніями та підприємствами.
"Київстар" подбав також і про абонентів, які користуються «Домашнім Інтернетом». Так, на мережі фіксованого інтернету встановлюється 50 тисяч блоків безперебійного живлення, що дасть можливість забезпечити функціонування як мінімум 70% мережі фіксованого інтернету під час блекаутів.
У низці міст України "Київстар" уже розпочав розгортання та тестування технології GPON, яка є більш енергонезалежною. До кінця 2023 року телеком оператор планує запустити GPON-мережу у комерційне використання.
Від початку війни "Київстар" інвестував майже 988 млн грн в енергобезпеку телеком-інфраструктури. З них 688 млн грн інвестовано в джерела енергії для мережі мобільного зв’язку, а понад 300 млн грн – у мережу «Домашнього Інтернету».
Київстар – найбільший український оператор електронних комунікацій, що станом на березень 2023 року обслуговував 24,3 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. За час повномасштабної війни компанія надала підтримки ЗСУ, абонентам, суспільству на суму майже 1,4 млрд грн. Акціонер Київстар – міжнародна Група VEON. Акції Групи знаходяться на фондових біржах NASDAQ (Нью-Йорк) та Euronext (Амстердам).