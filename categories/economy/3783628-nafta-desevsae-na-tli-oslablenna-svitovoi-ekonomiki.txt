Ціни на нафту знижуються у вівторок, 7 листопада, після невеликого підйому за підсумками попередньої сесії на тлі рішень Саудівської Аравії й Росії щодо продовження добровільного обмеження видобутку.

Як передає Укрінформ, про це повідомляє enkorr.
Січневі ф'ючерси на Brent подешевшали на лондонській біржі ICE Futures на $0,41 (0,48%), до $84,77 за барель. У понеділок Brent здорожчала на $0,29 (0,3%), до $85,18 за барель.
Грудневі ф'ючерси на WTI знизилися в ціні на Нью-Йоркській товарній біржі (NYMEX) на $0,36 (0,45%), до $80,46 за барель. За попередню сесію контракт здорожчав на $0,31 (0,4%), до $80,82 за барель.
На ринок тиснуть побоювання ослаблення світової економіки і, відповідно, попиту на нафту. «Слабкі економічні очікування стримують нафтовий ринок і обґрунтовують позицію країн ОПЕК+, що обмежують видобуток», – сказав MarketWatch аналітик OANDA Крейг Ерлам.
Минулими вихідними стало відомо, що Саудівська Аравія вирішила не змінювати обсягу добровільного скорочення видобутку нафти і збереже його на рівні 1 млн барелів на добу (б/д) до кінця 2023 року. У грудні Ер-Ріяд може переглянути параметри обмежень, щоб ухвалити рішення чи у бік поглиблення скорочення, чи збільшення виробництва, повідомило саудівське державне агентство з посиланням на представника Міненерго країни.
Саудівська держкомпанія Saudi Aramco повідомила у понеділок, що збереже в грудні незмінну ціну на основний сорт нафти, що постачається в Азію, – Arab Light. Ціна цього ґатунку для азіатських покупців зростала п'ять місяців поспіль.