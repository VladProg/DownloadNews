Ціни на нафту знижуються в п'ятницю, 9 червня, на тлі побоювань подальшого підвищення відсоткових ставок світовими банками.

Як передає Укрінформ, про це повідомляє enkorr.
Вартість серпневих ф'ючерсів на нафту Brent на лондонській біржі ICE Futures становить $75,52 за барель, що на $0,44 (0,58%) нижче за ціну на закриття попередньої сесії. У четвер ці контракти здешевшали на $0,99 (1,3%), до мінімальних із 1 червня $75,96 за барель.
Ціна ф'ючерсів на нафту WTI на липень на електронних торгах Нью-Йоркської товарної біржі (NYMEX) знизилася на $0,43 (0,6%), до $70,86 за барель. За підсумками попередньої сесії вартість контрактів опустилася на $1,24 (1,7%), до мінімальних за тиждень $71,29 за барель, а всередині дня сягала $69,03.
Подальше посилення грошово-кредитної політики у світі може негативно вплинути на попит на нафту, зазначає Trading Economics. Федеральна резервна система США і Європейський центральний банк проведуть засідання наступного тижня.
Трейдери загалом вважають, що ФРС не змінюватиме базової ставки на червневому засіданні, а ЄЦБ, швидше за все, знову підвищить ключові ставки на 25 базисних пунктів.
Ринок також оцінює нові дані щодо стану китайської економіки. Зокрема, темпи зростання споживчих цін (індекс CPI) у Китаї у травні прискорилися до 0,2% у річному вираженні з 0,1% місяцем раніше. Аналітики загалом прогнозували посилення інфляції до 0,3%.