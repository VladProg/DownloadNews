Подільська окружна прокуратура Києва у межах розслідування кримінального провадження передала на користь Збройних сил України ₴500 мільйонів колаборанта.

Як передає Укрінформ, про це Київська міська прокуратура повідомляє у Телеграмі.
Слідство встановило, що засновник одного з українських сільськогосподарських товариств у взаємодії з представниками незаконно створених окупаційних органів влади так званої "лнр" здійснив перереєстрацію товариства в реєстраційних і податкових органах окупаційної влади. У подальшому фігурант намагався вивести кошти з підконтрольних рахунків, розміщених в одному з банків в Україні.
У межах слідства банківські рахунки товариства та його засновника арештовані, а кошти, розміщені на них в розмірі близько 500 млн грн, передано на користь Збройних сил України.
Досудове розслідування у кримінальному провадженні здійснюється за фактами привласнення майна та колабораційної діяльності (ч. 5 ст. 191, ч. 4 ст. 111-1 Кримінального кодексу України) за матеріалами центрального апарату Служби безпеки України.
Як повідомляв Укрінформ, за клопотанням прокуратури арештовано активи двох білоруських підприємств на 50 млн доларів. Компанії функціонували на території Миколаївської області.