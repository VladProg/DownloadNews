В Україні станом на 30 вересня накопано 1 млн тонн цукрових буряків при врожайності 484 ц/га на площі 21,3 тис. га (12% від прогнозованих площ).

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що загалом станом на кінець вересня збирання зернових та зернобобових культур проведено на площі 6, 814 млн га (61%). Вже намолочено 26,1 млн тонн зерна при врожайності 38,3 ц/га.
Аграрії уже намолотили: 152,8 тис. т кукурудзи на зерно при врожайності 38,7 ц/га з 39,4 тис. га (0,9% від загальної площі посівів), 76,7 тис. т - гречки при врожайності 14,6 ц/га зі 52,5 тис. га (45%) та 73,7 тис. т - проса при врожайності 22,5 ц/га зі 32,8 тис. га (73%).
Триває збір соняшнику, його проведено на площі 943 тис. га (20%) та намолочено 1, 565 млн т насіння при врожайності 16,6 ц/га.Вже зібрано 375 тис. т сої при врожайності 24,5 ц/га, площа – 153 тис. га, (10%).
В Україна майже завершився збір пшениці. Всього намолочено 19,2 млн т при врожайності 41,0 ц/га з 4,7 млн га (99% від загальної площі посівів). Майже завершився збір гороху, якого намолочено 250,7 тис. т при врожайності 22,9 ц/га зі 109,4 тис. га (98%).
Повністю завершився збір яменю, якого намолотили 5,5 млн т при врожайності 34,7 ц/га зі 1,6 млн га (100% площ). Крім цього, вже завершено збір ріпаку на площі 1,1 млн га (100%) намолочено 3,1 млн т насіння при врожайності 28,8 ц/га.
Як повідомляв Укрінформ, у Міністерстві аграрної політики та продовольства України очікують, що у 2022 році врожай зернових та олійних культур становитиме близько 67 мільйонів тонн.