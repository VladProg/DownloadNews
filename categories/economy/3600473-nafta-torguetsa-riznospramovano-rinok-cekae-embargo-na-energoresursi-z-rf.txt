Ціни на нафту на торгах у вівторок, 25 жовтня, коливаються між зростанням і зниженням, інвестори чекають на набуття чинності ембарго на постачання російської нафти.

Як передає Укрінформ, про це повідомляє enkorr.
Грудневі ф'ючерси на Brent подешевшали на лондонській біржі ICE Futures на $0,01 (0,01%), до $93,25 за барель. У понеділок Brent знизилася в ціні на $0,24 (0,3%), до $93,26 за барель.
Грудневі ф'ючерси на WTI подорожчали на Нью-Йоркській товарній біржі (NYMEX) на $0,03 (0,04%), до $84,61 за барель. За попередню сесію контракт подешевшав на $0,47 (0,6%), до $84,58 за барель.
Трейдери оцінюють як сигнали послаблення глобального економічного зростання, так і перспективи зниження пропозиції палива на світовому ринку. Зокрема інвестори чекають деталей плану введення цінової стелі для російської нафти.
Опублікована напередодні статистика з Китаю – найбільшого світового імпортера нафти – була неоднозначною. Зростання ВВП країни у третьому кварталі перевищило прогнози, тоді як вересневе підвищення роздрібних продажів було мінімальним за 4 місяці, а збільшення імпорту не виправдало очікувань експертів.
Крім того, повідомлення про запровадження карантинних обмежень у великому місті Гуанчжоу послабили апетит до ризику на світових ринках, включаючи нафтовий.
«Цілком можливо, що ризики рецесії, а також падіння попиту в Китаї перебільшені й уже закладені в ринок. Зниження видобутку країнами ОПЕК+ у листопаді й набуття чинності ембарго на постачання російської нафти в Євросоюз у грудні – це головні чинники, які служитимуть каталізаторами зростання цін і призведуть до їхнього підйому до $100 за барель під кінець року», – сказав керуючий партнер SPI Asset Management Стівен Іннес.
Нагадаємо, напередодні ціни на нафту також знижувалися, попри зростання попиту на енергоресурси у Китаї.