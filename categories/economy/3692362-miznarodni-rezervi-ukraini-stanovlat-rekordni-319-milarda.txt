На 1 квітня, за попередніми даними, міжнародні резерви України становили $31,9 млрд, що є рекордом за останні 11 років.

Про це повідомляє пресслужба НБУ, передає Укрінформ.
«Станом на 1 квітня 2023 року міжнародні резерви України, за попередніми даними, становили 31 878,2 млн дол. США. Такий обсяг резервів є рекордним за останні 11 років (більший обсяг від вищезазначеного було зафіксовано ще у листопаді 2011 року)», - йдеться в повідомленні.
Наголошується, що у березні резерви зросли на 10% завдяки надходженням від міжнародних партнерів на тлі менших обсягів чистого продажу валюти Національним банком та помірних боргових виплат країни в іноземній валюті.
Зокрема, на динаміку міжнародних резервів у березні вплинуло кілька чинників.
По-перше, надходження на користь уряду та виплати за обслуговування й погашення державного боргу. Так, протягом березня на валютні рахунки уряду в НБУ надійшло 5 105,4 млн дол. США. За обслуговування та погашення державного боргу в іноземній валюті уряд України виплатив 486,8 млн дол. США, з яких 409,3 млн дол. США – за обслуговування та погашення валютних ОВДП, 49,6 млн дол. США – боргу перед Світовим банком, решта – боргу перед іншими міжнародними кредиторами. Крім того, Україна сплатила Міжнародному валютному фонду 638,6 млн дол. США.
По-друге, операції Національного банку на валютному ринку України.
У березні 2023 року Національний банк продав 1 674,1 млн дол. США та викупив до резервів – 5,2 млн дол. США. Отже, чистий продаж валюти НБУ минулого місяця знизився порівняно з лютим 2023 року на 783,1 млн дол. США – до 1 668,9 млн дол. США.
По-третє, за рахунок переоцінки вартість фінансових інструментів збільшилася на 697,6 млн дол. США.
За інформацією НБУ, поточний обсяг міжнародних резервів забезпечує фінансування 4,2 місяця майбутнього імпорту.
Як повідомлялося, станом на 1 березня 2023 року міжнародні резерви України, за попередніми даними, становили $28,86 млрд, знизившись за лютий на 3,5%.