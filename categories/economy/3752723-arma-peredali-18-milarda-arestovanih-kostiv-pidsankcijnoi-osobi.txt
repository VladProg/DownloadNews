Національне агентство України з питань розшуку та менеджменту активів (АРМА) розмістило на депозитних рахунках 1,8 млрд грн арештованих коштів підсанкційної особи.

Про це повідомляє пресслужба АРМА, передає Укрінформ.
«За ініціативи АРМА та у співпраці з Національним банком України на депозитних рахунках Агентства розміщено арештовані кошти санкційної особи на суму 1,8 мільярда гривень», - ідеться в повідомленні.
Тепер загальний розмір депозиту Нацагентства сягає рекордних понад 3,1 млрд грн.
В АРМА зауважують, що грошові активи було перераховано, попри перешкоди з боку фінансових установ, на рахунках яких розміщувалась арештована сума.
Зазначається, що передані під контроль держави кошти будуть використані для придбання військових облігацій.
Як повідомлялося, Державне бюро розслідувань передало в управління Національному агентству з питань розшуку активів (АРМА) арештований вантаж, який містить дорогоцінні метали на 10,3 млн грн.