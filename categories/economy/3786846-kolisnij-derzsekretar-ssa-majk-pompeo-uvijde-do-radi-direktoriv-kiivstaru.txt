Глобальний оператор цифрових комунікацій VEON оголосив, що колишній держсекретар США Майк Помпео приєднається як незалежний невиконавчий директор до ради директорів Київстару.

Про це Укрінформу повідомили в пресслужбі Київстару, який є українським дочірнім підприємством VEON.
"Секретар Помпео приєднується як партнер Impact Investments, щойно створеної в США стратегічної та фінансової консалтингової та інвестиційної фірми, яка прагне розвивати довгострокові партнерські відносини з провідними світовими компаніями в різних галузях і регіонах", – ідеться у повідомленні.
Крім того, генеральний директор VEON Group Каан Терзіоглу призначений головою ради директорів Київстару.
Ці зміни у складі ради директорів компанії "є відображенням відданості VEON Україні, відродженню та відбудові країни", зазначили в пресслужбі.
"VEON зробила чіткий вибір – служити Україні через свою дочірню компанію Київстар, чиї герої підтримували зв’язок між Україною й українцями в найтемніші дні війни. І вона продовжує служити Україні, підтримуючи доступність мобільної мережі на рівні 94%", – сказав Терзіоглу.
Він привітав колишнього американського держсекретаря в раді директорів "цієї зіркової компанії, яка має потужну підтримку наших стейкхолдерів у США".
"Ми з нетерпінням чекаємо на знання та досвід, які секретар Помпео передаватиме компанії Київстар як активний і незалежний невиконавчий член правління Київстару", – додав Терзіоглу.
На переконання президента Київстару Олександра Комарова, "це призначення підкреслює ключову роль материнської компанії VEON та її непохитну відданість прогресу в українському цифровому ландшафті".
У свою чергу, Помпео привітав VEON, материнську компанію Київстару, за її лідерство в інвестуванні в Україну, її власну довгострокову відданість та ініціативу "Інвестуйте в Україну ЗАРАЗ".
"Саме завдяки приватному підприємництву й інвестиціям Україна забезпечить своє економічне майбутнє й успіх, і я з нетерпінням чекаю на можливість зробити свій внесок у ці гідні похвали зусилля", – додав ексдержсекретар США.
Як повідомлялося, Майк Помпео обіймав посаду 70-го державного секретаря США із 2018 до 2021 року і шостого директора Центрального розвідувального управління з 2017 до 2018 року. А упродовж 1996-2006 років він був генеральним директором Thayer Aerospace.
Секретар Помпео є партнером фонду Impact Investments, щойно створеної в США стратегічної та фінансової консалтингової та інвестиційної фірми, яка надає послуги з консультування, інвестування і партнерства з провідними світовими стратегічними компаніями в різних галузях і регіонах.
Фонд Impact буде підтримувати керівництво Київстару та його материнську компанію VEON в низці ключових стратегічних ініціатив в Україні.
Київстар – найбільший український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів "Домашнього інтернету". Від початку повномасштабної війни компанія виділила 1,4 млрд грн на підтримку ЗСУ, суспільства, абонентів.
Єдиний акціонер Київстару – міжнародна Група VEON, яка надає конвергентне підключення та цифрові послуги майже 160 млн клієнтів в шести країнах. Акції Групи торгуються на фондових біржах NASDAQ (Нью-Йорк) та Euronext (Амстердам).
Зобов’язавшись надавати послуги в Україні, VEON вийшла з Росії, оголосивши про завершення угоди 9 жовтня 2023 року.
VEON заявила, що інвестує в Україну 600 млн дол. протягом наступних трьох років та ініціює запуск програми Invest in Ukraine NOW ("Інвестуйте в Україну ЗАРАЗ"), запрошуючи інші міжнародні компанії взяти участь у відбудові України.


Фото: State Department photo by Ron Przysucha/ Public Domain