В Україні розпочалася робота над проєктом «Візія-2033»: збереження та розвиток трудових ресурсів України в найближче десятиріччя», який покликаний надати експертну оцінку ситуації, що склалася з трудовими ресурсами в країні.

Про це під час круглого столу в Укрінформі повідомив ініціатор проєкту, президент Всеукраїнської асоціації компаній з міжнародного працевлаштування Василь Воскобойник.
«Перемога не принесе Україні подальшого економічного зростання, якщо вже зараз не дбати про три речі – повернення українців до України, скорочення трудової міграції з України і залучення трудових мігрантів з-за кордону. Нам дуже важливо усвідомити складність вирішення цих трьох завдань. Оскільки ми можемо припустити, що без сприяння поверненню українців з-за кордону та залучення трудових мігрантів до України наша економіка може бути приречена на деградацію, а населення нашої країни – на постійне скорочення», - сказав Воскобойник.
Мета проєкту «Візія-2033» - дослідити ситуацію із трудовими ресурсами, яка склалася в Україні на сьогодні, і підготувати експертні пропозиції для змін та відповідної актуалізації профільного законодавства.
«Перше наше завдання - проведення наукової експертизи ситуації, яка склалась з трудовими ресурсами в Україні, та винесення на публічне обговорення отриманої інформації. До обговорення планується залучити науковців, експертів, громадських діячів, для того щоб зміни, які будуть відбуватися у міграційній політиці, не тільки торкалися можновладців, а були схвально сприйняті українським суспільством. Бо без такого схвалення закони у нас, на жаль, не дуже виконуються», - зауважив експерт.
Автори проєкту мають намір провести наукову експертизу міграційних політик окремих країн світу задля адаптації та імплементації найкращих практик та уникнення найпоширеніших помилок при формуванні нових аспектів міграційної політики України.
Результатом роботи над проєктом, який триватиме упродовж року, має стати, зокрема, актуалізація законодавства в сфері міграційної політики України.
«Зрозуміло, що цього замало. Нам потрібні суттєві кроки для реформування судової системи, розвитку свободи підприємництва, лібералізації податкового законодавства та багато іншого, що дасть нашим людям змогу жити та розвиватися у вільному суспільстві», - додав Воскобойник.
Як повідомлялося, кількість біженців з України станом на 6 червня цього року становила у світі 6,28 млн, зокрема в Європі - 5,935 млн, з яких у Німеччині - 1 млн 69,7 тис., у Польщі - 992,7 тис.