Ціни на нафту знижуються у понеділок, 24 жовтня, попри зростання попиту на енергоресурси у Китаї.

Як передає Укрінформ, про це повідомляє enkorr.
Вартість грудневих ф'ючерсів на сорт Brent на лондонській біржі ICE Futures становить $92,87 за барель, що на $0,63 (0,67%) нижче за ціну на закриття попередньої сесії. За підсумками торгів у п'ятницю ці контракти здорожчали на $1,12 (1,2%), до $93,5 за барель.
Ціна ф'ючерсів на нафту WTI на грудень на електронних торгах Нью-Йоркської товарної біржі (NYMEX) опустилася на $0,6 (0,71%), до $84,45 за барель. На час закриття попередніх торгів вартість цих контрактів збільшилася на $0,54 (0,6%), до $85,05 за барель.
За підсумками минулого тижня Brent здорожчала на 2%, WTI – на 0,5%.
Тиск на ринок продовжує чинити зміцнення долара, а також побоювання щодо спаду у світовій економіці внаслідок швидкого посилення грошово-кредитної політики світовими центробанками, зазначає агентство Bloomberg.
«Висока волатильність нафтового ринку зберігатиметься, оскільки ми бачимо як ризики рецесії, так і можливість виникнення дефіциту пропозиції», – зазначає аналітик Zhaojin Futures Co. Гао Цзянь.
Статдані з економіки КНР, опубліковані в понеділок, показали більш значне, ніж очікувалося, зростання ВВП країни в третьому кварталі. Показник збільшився на 3,9% у річному вираженні після підвищення на 0,4% у попередньому кварталі. Консенсус-прогноз експертів, опитаних Trading Economics, передбачав зростання на 3,4%.
Темпи збільшення китайського експорту у вересні сповільнилися до 5,7% з 7,1% у серпні, зростання імпорту склало 0,3%, як і місяцем раніше.
Імпорт нафти Китаєм при цьому збільшився до 9,83 млн барелів на добу, максимуму з травня, свідчать підрахунки Bloomberg, засновані на даних Головного митного управління КНР.