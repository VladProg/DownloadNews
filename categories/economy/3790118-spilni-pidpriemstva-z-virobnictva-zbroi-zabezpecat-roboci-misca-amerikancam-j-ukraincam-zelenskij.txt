Президент Володимир Зеленський закликав Сполучені Штати почати спільне з Україною виробництво зброї.

Про це він сказав в інтерв'ю Fox News, передає Укрінформ.
«Ми готові до спільного виробництва. Коли ви робите для України та з Україною, ви робите це з американцями. Більша частина виробництв все одно буде розгорнута у ваших штатах, різних штатах, а також в Україні», - сказав він.
Звертаючись до американців, які вважають, що гроші США слід виділяти на внутрішні питання країни, Зеленський наголосив, що спільні підприємства з виробництва озброєння дозволять забезпечити додаткові робочі місця як для американців, так і для українців.
Зеленський також висловив сподівання щодо надання Україні нового пакета допомоги Конгресом США. «Я сподіваюся, що Конгрес нам допоможе, і я сподіваюся, що допомога Сполучених Штатів буде надаватися українському народу. І я сподіваюся, що Сполучені Штати будуть з нами проти російського тероризму», - сказав Зеленський.
Президент наголосив, що Україна перебуває «у центрі глобальних ризиків» і що Росія продовжуватиме надихатись своїми діями без суттєвої протидії з боку світової спільноти.
Водночас він зазначив, що ситуація на полі бою не зайшла у глухий кут, оскільки Україна має прогрес у Чорному морі. «Щодня я думаю, що ми досягли успіху. У Криму ми досягли успіху на Чорному морі. Ми дійсно знищили частину російського флоту. Вони не мають такого тотального впливу на Чорноморський регіон», — сказав Зеленський.
Президент також розповів, що з боку України було відправлено багато повідомлень Ірану, щоб Тегеран не надавав безпілотники для Росії.
«Ми надіслали багато повідомлень Ірану не давати (Росії – ред.) дрони, не давати їм ліцензії на виробництво і на будівництво нового заводу з виробництва безпілотників», — сказав Зеленський.
Як повідомляв Укрінформ, Президент України Володимир Зеленський в інтерв’ю The Sun застеріг, що розв'язана Росією війна може перерости у Третю світову.