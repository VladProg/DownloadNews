З початку повномасштабної війни Світовий банк мобілізував на підтримку України 34 млрд доларів, понад 22 млрд доларів з цієї суми Київ уже отримав.

Про це йшлося під час робочого візиту до Вашингтона міністра фінансів України Сергія Марченка, повідомляє Укрінформ із посиланням на пресслужба міністерства.
“Щиро вдячний Групі Світового банку за вагому фінансову допомогу для України з перших днів повномасштабної військової агресії рф. З 24 лютого 2022 року Світовий банк мобілізував на підтримку України фінансові ресурси у розмірі 34 млрд доларів США. Понад 22 млрд доларів США з цієї суми вже надано Україні", - сказав Марченко під час зустрічі з керуючим директором Світового банку з питань операційної діяльності Анною Б'єрде та віце-президентом Світового банку у справах регіону Європи та Центральної Азії Антонеллою Бассані.

Він зазначив, що фінансова допомога, отримана від Світового банку та створених трастових фондів, відіграє вагому роль у забезпеченні першочергових соціальних видатків та підтримки збалансованості державного бюджету.
Марченко також подякував за нещодавнє підписання угоди про додаткові 1,76 млрд доларів, які Україна отримає від США, Великої Британії та Фінляндії у рамках Проєкту Світового банку “Підтримка державних видатків для забезпечення стійкого державного управління в Україні” (PEACE in Ukraine).

Сторони обговорили імплементацію нових спільних системних проєктів, які будуть впроваджуватись у процесі відбудови України, зокрема для реконструкції транспортної інфраструктури "RELINK", електроенергетичного сектору "Re-Power", а також підтримки системи охорони здоров’я "Heal Ukraine". Крім того, українська сторона разом із колегами зі Світового банку опрацьовує пропозиції щодо ініціювання ще двох нових проєктів.
“Для України важливо почати відновлення вже зараз. Від цього залежить безпека наших громадян та економічне відновлення країни. Безперечно, Світовий банк є стратегічно важливим партнером України у цьому процесі, і ми готові поглиблювати нашу співпрацю для реалізації пріоритетних планів...”, - зауважив Марченко.
Як повідомлялось, у 2023 році Україна очікує 42 млрд дол. фінансової допомоги, включно з 4,6 млрд дол. від Міжнародного валютного фонду.
Фото: Мінфін