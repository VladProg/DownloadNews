Національний банк виставив на відкриті торги в системі Prozorro.Продажі 93 земельні ділянки на Київщині; аукціони відбудуться 16 листопада.

Як передає Укрінформ, про це повідомляє пресслужба НБУ.
"Йдеться про активи, набуті НБУ у власність у рахунок погашення боргів за кредитами рефінансування, наданими банкам України. Всі земельні ділянки, заплановані для продажу, розташовані в Київській області і мають цільове призначення «під забудову»", - йдеться в повідомленні.
У Нацбанку уточнили, що ділянки призначені для будівництва та обслуговування житлового будинку та господарських споруд (присадибна ділянка), для розміщення іншої житлової або громадської забудови, а також об'єктів інфраструктури.
Торги проводяться відповідно до вимог Земельного кодексу України, Закону України “Про Національний банк України” та розпорядчих актів НБУ.
«Проведення аукціонів заплановано 16 листопада 2023 року. Взяти участь у них зможуть усі охочі відповідно до вимог до учасників земельних аукціонів», - зазначив начальник відділу супроводження реалізації застав управління роботи з проблемними активами НБУ Павло Власенко.
Як повідомлялось, в Україні за два роки з часу відкриття ринку землі продано 365 тис. га, середня вартість гектара - 39 - 45 тис. грн.