Споживчі ціни в липні 2023 року знизилися на 0,6% у порівнянні із червнем. У річному вимірі, рік до року, інфляція становила 11,3%.

Про це повідомляє Державна служба статистики, передає Укрінформ.
«Споживчі ціни в липні 2023 р. порівняно з червнем 2023 р. знизилися на 0,6%, з початку року зросли на 4,0%. Базова інфляція в липні 2023 р. порівняно з червнем 2023 р. становила 0,0%, з початку року – 3,2%», - йдеться в повідомленні.
До липня 2022 року споживчі ціни зросли на 11,3%.
За даними Держстату, в липні ціни на продукти харчування та безалкогольні напої на споживчому ринку знизилися на 1,9%. Найбільше (на 18,2%) подешевшали овочі. На 7,6-0,4% знизилися ціни на яйця, продукти переробки зернових, рис, фрукти, сало, соняшникову олію, кисломолочну продукцію.
Водночас на 1,4-0,5% зросли ціни на м'ясо та м'ясопродукти, цукор, рибу та продукти з риби, безалкогольні напої.
Ціни на алкогольні напої та тютюнові вироби підвищилися на 1,0%, у тому числі на тютюнові вироби – на 1,5%, алкогольні напої – на 0,6%.
Ціни на транспорт зросли на 2,7%, в основному через підвищення цін на паливо та мастила на 7,3%.
У сфері зв’язку ціни зросли на 0,3%, що пов’язано з подорожчанням поштових послуг на 5,8%.
Як повідомлялося, у червні 2023 року інфляція в Україні на споживчому ринку становила 0,8% проти 0,5% у травні; з початку року ціни зросли на 4,6%. У річному вимірі ціни зросли на 12,8%.
Фото: НБУ