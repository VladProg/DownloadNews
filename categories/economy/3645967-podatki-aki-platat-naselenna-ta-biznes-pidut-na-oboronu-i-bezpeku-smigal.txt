Податки, які платять громадяни та бізнес, цього року підуть на оборону та безпеку України.

Про це Прем’єр-міністр Денис Шмигаль сказав на засіданні уряду у вівторок, передає кореспондент Укрінформу.
«Цього року половину бюджету ми направимо на забезпечення всім необхідним наших Збройних сил. Усі податки, які платять громадяни та бізнес, підуть саме на оборону та безпеку. Наша армія стане ще сильнішою. Ми активізуємо нові програми виробництва й закупівлі зброї та техніки», - зазначив Шмигаль.

Відео: телеграм-канал Премʼєр-міністра Дениса Шмигаля
За його словами, компонент безпеки так само буде ключовим. «Ми ведемо війну з цинічним і підступним ворогом. Для нього жертви серед мирного населення такі ж бажані, як і серед військових. Тому ми потребуємо безпеки всюди», - підкреслив глава уряду.
Як повідомляв Укрінформ, перший заступник Голови Верховної Ради Олександр Корнієнко сказав в ефірі телемарафону "Єдині новини", що ВР має попрацювати над поліпшенням стану військово-промислового комплексу, адже українським воїнам потрібно дати найновіші та найсучасніші зразки озброєння.