У 2022 році від суб‘єктів грального бізнесу до Державного бюджету України надійшло вже понад мільярд гривень.

Про це міністр Кабінету Міністрів Олег Немчінов повідомив в ефірі телемарафону "Єдині новини", передає кореспондент Укрінформу.
Він розповів, що в Комісії з регулювання азартних ігор та лотерей були великі амбіції на поточний рік. Однак, за його словами, через збройну агресію російської федерації проти України фактично пів року Комісія працювала в "посіченому" режимі.
Немчінов поінформував, що з осені активно відновилася робота щодо надання ліцензій, виконання контрольної функції, перевірки суб‘єктів грального бізнесу, зокрема в контексті накладання штрафів, відкликання ліцензій недоброякісних учасників ринку.
"Станом на 23 грудня понад мільярд гривень надійшло до державного бюджету. Це 90% від довоєнних планів. Ще передбачається щонайменше одне засідання комісії. За попередньою інформацією керівника, можливо, плани на 2022 рік будуть виконані", – поінформував міністр Кабінету Міністрів.
Немчінов відзначив, що сфера грального бізнесу, попри війну, продовжує працювати в межах правового поля. При цьому урядовець наголосив, що до тих суб‘єктів, які намагаються якимось чином обходити відповідні закони, застосовуються заходи контролю.
Як повідомляв Укрінформ, реформа грального бізнесу та організації лотерей стартувала в Україні з ухваленням у липні 2020 року закону “Про державне регулювання діяльності щодо організації та проведення азартних ігор”. 11 років до того в країні діяв мораторій на азартні ігри. При цьому “процвітав” нелегальний сегмент грального бізнесу, жодних надходжень від роботи якого до бюджету не було.