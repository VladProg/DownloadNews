Рішення рф вийти із Чорноморської зернової ініціативи ООН створює ризики для продовольчої безпеки у найбільш вразливих країнах світу, тому росія має повернутися до виконання цієї угоди та дозволити діяльність морських коридорів для транспортування українського продовольства і добрив на світовий ринок.

Про це сьогодні у Брюсселі під час брифінгу заявила речниця Єврокомісії із зовнішніх справ та безпеки Набіла Массралі, повідомляє кореспондент Укрінформу.
«Рішення росії зупинити участь у Чорноморській зерновій ініціативі ставить під ризик головний експортний шлях для доставки зерна та добрив, дуже необхідних для полегшення глобальної продовольчої кризи, що була спричинена війною росії проти України. Ця угода дозволила суттєво змінити ситуацію, дозволивши експорт зерна з України до тих країн, що потребують його найбільше… Ми закликали росію переглянути своє рішення та повернутися до виконання Чорноморської зернової ініціативи, дозволити використання морських коридорів для доставки продовольства», - наголосила речниця.
Вона нагадала, що вчора високий представник ЄС провів телефонну розмову з генеральним секретарем ООН, щоб скоординувати дії із вирішення цієї проблеми та забезпечити продовження експорту зерна і добрив з України на зовнішні ринки.
Массралі зауважила, що Чорноморська зернова ініціатива ООН та коридори солідарності, що були утворені на кордонах між Україною і ЄС, разом дозволили суттєво полегшити продовольчу кризу та доставити значні обсяги українського врожаю до вразливих країн.
Ще один речник Єврокомісії Стефан де Кеерсмакер повідомив, що у період з травня по кінець жовтня завдяки «лініям солідарності» ЄС із України були експортовані близько 29 мільйонів тонн продовольчих та непродовольчих товарів.
«Ці коридори солідарності є надзвичайно важливими для України, вони є головним інструментом імпорту-експорту між Україною і ЄС… У тому, що стосується сільськогосподарської продукції, з травня й до кінця жовтня таким шляхом були експортовані більше 14 мільйонів тонн продовольства. Протягом цього ж періоду були експортовані понад 15 мільйонів тонн несільськогосподарських товарів - таких як сталь, олія та інші товари, а також гуманітарні товари. Тож усього були перевезені більше 29 мільйонів тонн українського експорту», - сказав речник.
В Єврокомісії наголосили, що ЄС продовжує роботу з підвищення ефективності перевезень «коридорами солідарності» з Україною, та водночас допомагає країнам світу у вирішенні проблем продовольчої безпеки та у підвищенні стійкості до цінових коливань на глобальному ринку продовольства.
Як повідомляв Укрінформ, 29 жовтня росія заявила про вихід із Чорноморської зернової ініціативи, скориставшись як приводом для такого рішення атакою дронів на Севастопольську бухту, під час якої були пошкоджені воєнні кораблі чорноморського флоту рф.