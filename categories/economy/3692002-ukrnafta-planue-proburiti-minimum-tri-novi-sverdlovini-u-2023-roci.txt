ПАТ «Укрнафта» планує протягом 2023 року пробурити мінімум три нові свердловини, а також забурки бокових стовбурів ще на трьох свердловинах.

Про це повідомив директор компанії Сергій Корецький, передає Укрінформ з посиланням на пресслужбу ПАТ.
«У планах на цей рік – буріння трьох нових свердловин, а також забурки бокових стовбурів ще на трьох свердловинах... Це базовий план з буріння, той мінімум, який ми ставимо собі. Будуть неглибокі свердловини 1 100 - 2 200 м. Більш того, ми плануємо провести сейсміку і за результатами, можливо, пробуримо ще одну свердловину», - зазначив він.
Корецький уточнив, що бурити компанія планує власними верстатами типу «Уралмаш 3Д-76» та ZJ-40, які є застарілими, але мають задовільний робочий стан і дозволяють проводити буріння на невеликі глибини.
Також на поточний рік «Укрнафта» запланувала провести 14 операцій ГРП (гідророзрив пласта) і ще три операції на нагнітальних свердловинах.
«З початку року вже провели дві операції ГРП, в тому числі - на нагнітальній свердловині з застосуванням унікальної технології Fly Ash Frac з використанням виносної золи, це відходи роботи українських ТЕС. Така технологія дозволяє щонайменше втричі здешевити вартість операції порівняно з використанням традиційних пропантів», - додав очільник ПАТ.
Як повідомлялося, за фактичними результатами першого кварталу 2023-го року середньодобовий видобуток нафти ПАТ «Укрнафта» становив 3926 тонн.
Фото: Укрнафта