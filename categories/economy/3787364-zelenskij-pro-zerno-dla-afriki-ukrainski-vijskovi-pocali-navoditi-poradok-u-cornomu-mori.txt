Після відновлення “зернового коридору” суходолом, Україна здатна забезпечити країни Африки достатньою кількістю зерна та вже наводить порядок у Чорному морі.

Про це зазначив Президент України Володимир Зеленський в інтерв’ю журналістам із 11 країн Африки, інформує пресслужба глави держави.
Зокрема, Зеленський повідомив журналістам, що Україна за перший місяць роботи паралельного “зернового коридору”, який проходить суходолом через Румунію і Болгарію, транспортувала 4 млн тонн зерна.
“Так, трішки довше, є складнощі, але ми вийшли на той самий об’єм”, - зазначив Президент.
Він наголосив, що Україна готова постачати до країн Африки такий самий об’єм зерна, як це було під час дії морського “зернового коридору”.
У цьому зв’язку Президент відзначив, що Росії не вдалося заблокувати постачання українського зерна, оскільки Україна швидко побудувала паралельний “зерновий коридор”.
“Ми побудували кілька паралельних шляхів залізницею і у нас тепер є румунський напрямок. Тому, я думаю, ми зможемо забезпечити країни Африки достатньою кількістю зерна”, - сказав Зеленський.
Президент також зазначив, що українські військові почали “наводити порядок в Чорному морі”. І наразі російських кораблів, які атакують український цивільний простір і цивільну інфраструктуру, стає все менше.
Як повідомляв Укрінформ, Президент Володимир Зеленський заявив, що наша держава об’єднує партнерів навколо гуманітарної ініціативи «Зерно з України» та анонсував новини щодо цього.