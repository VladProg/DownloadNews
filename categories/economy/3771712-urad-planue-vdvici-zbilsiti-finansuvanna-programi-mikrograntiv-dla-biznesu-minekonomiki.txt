Кабінет Міністрів вдвічі збільшить фінансування програми мікрогрантів для розвитку бізнесу; наступного року планується видати грантів на 3,5 млрд грн.

Як передає Укрінформ, про це повідомляє пресслужба Міністерства економіки.
“Ми бачимо, що програма є дуже затребуваною серед українців, тому наступного року плануємо збільшити її фінансування вдвічі та закладаємо на це 3,5 млрд грн, що дозволить видати 14 тис.грантів”, - розповіла заступниця міністра економіки Тетяна Бережна.
Вона зазначила, що станом на початок серпня отримувачі грантів сплатили вже понад 400 млн грн податків до бюджету. Тобто чверть інвестованих державою коштів у розвиток малого бізнесу підприємці вже повернули у вигляді сплачених податків.
У Мінекономіки нагадують, що отримати грант на започаткування або розширення власної справи можуть як діючі підприємці, так і українці без досвіду підприємницької діяльності. Подання заявки здійснюється через портал "Дія".
Отримати грант може підприємець, який працює як у місті, так і в селищі будь-якого регіону країни. Нині серед регіонів-лідерів, підприємці яких взяли найбільше грантів, - Львівська, Рівненська, Київська, Івано-Франківська області та місто Київ.
Як повідомлялось, від початку дії грантової програми “Власна справа”, яка працює вже 15 місяців, 8 тис. українців стали переможцями і отримали від держави кошти на старт або розвиток бізнесу на 1,6 млрд грн. При цьому ці підприємці вже створили 18,5 тис. робочих місць.
За грантовою програмою “Власна справа” українці можуть отримати мікрогрант від 50 до 250 тис. грн. Кошти можна витратити на придбання або лізинг обладнання, закупівлю сировини та матеріалів, оренду приміщення. Обов'язковою умовою надання коштів є створення 1-2 робочих місць залежно від суми гранта.