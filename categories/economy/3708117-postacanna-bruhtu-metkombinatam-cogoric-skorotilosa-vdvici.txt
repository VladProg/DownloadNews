У січні - квітні 2023 року вітчизняним металургійним комбінатам відвантажили 292,8 тис. т брухту проти 583,5 тис. т за аналогічний період минулого року.

Як передає Укрінформ, про це повідомляє Українська асоціація вторинних металів (УАВтормет) у Фейсбуці.
«Постачання металобрухту на українські металургійні комбінати в січні-квітні 2023 р. скоротилися в порівнянні з аналогічним періодом попереднього року на 49,8% (до 292,8 тис. т)», - йдеться в повідомленні.
За даними асоціації, в Україні спостерігається загальна тенденція до скорочення обсягів заготівлі металобрухту – за вказаний період було заготовлено 366,6 тис. т металобрухту, що на 40,8% менше минулорічних показників (996,7 тис. т). Це обумовлено кризовими явищами в українській заготівельній галузі промисловості та профіцитом матеріалу на ринку.
Водночас деяке зростання спостерігається по обсягах експорту металобрухту - 56,4 тис. т проти 7,1 тис. т. Як підкреслюють в УАВтормет, саме експорт дозволяє зберегти ділову активність на українському ринку та сприяє збереженню робочих місць в галузі. Крім того, значні обсяги брухту постачаються на іноземні підприємства, що виготовляють продукцію для потреб ВСУ.
Як повідомлялося, за прогнозами експертів, у 2023 році обсяги заготівлі брухту не перевищать 950 тис. т, а поставки сировини вітчизняним меткомбінатам становитимуть 800 - 820 тис. т, що менше минулорічного показника.