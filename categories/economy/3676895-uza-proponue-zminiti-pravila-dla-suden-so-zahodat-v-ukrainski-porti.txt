Українська зернова асоціація звернулася до віцепрем’єр-міністра з відновлення України - міністра розвитку громад, територій та інфраструктури України Олександра Кубракова з пропозицією зробити процес формування черги для заходу суден в українські порти відкритим та прозорим.

Як передає Укрінформ, про це повідомляє пресслужба асоціації.
Зазначається, що асоціація пропонує змінити принцип формування черги проходження суднами інспекцій, а саме: зафіксувати на місячній основі чергу на проходження вхідної інспекції не за суднами, а за стивідорами/терміналами. При цьому надати пріоритет суднам, що були заявлені та перебували в черзі станом на 9 лютого 2023 року.
Крім цього, потрібно надати право терміналам/стивідорам самостійно визначати черговість заповнення виділених під них вікон відповідними суднами, які очікують інспекції, з урахуванням їх операційних планів, наявності вантажу та інших чинників.
Для забезпечення роботи інспекції, стивідори/термінали надаватимуть Адміністрації морських портів України на двотижневій основі детальний план заповнення виділених вікон суднами, які АМПУ надаватиме спільному координаційному центру.
УЗА пропонує здійснювати виділення квоти на кожного оператора прямопропорційно потужностям та спеціалізації відповідних портових операторів з урахуванням гарантованої добової норми приймання вантажу (залізницею, авто), та швидкості навантаження на судно. Квоти кожного оператора повинні бути завчасно повідомлені та опубліковані на сайті АМПУ.
Водночас, в асоціації пропонують забезпечити рівномірність планування інспекцій для кожного портового оператора протягом місяця, виходячи із кількості суден для кожного портового оператора, враховуючи технічні можливості в накопичені та навантажені кожного з терміналів.
Разом з цим, потрібно проводити планування на наступний місяць з першочерговим пропуском суден, які не пройшли інспекцію у минулому місяці по об’єктивних причинах, що не залежали від портових операторів та заборонити будь-яку зміну встановленої черги в частині розподілу квоти.
УЗА наголошує, що цілеспрямовані дії росії на затримку інспекцій суден, які прямують в українські порти для завантаження у межах Чорноморської зернової ініціативи для постачання в країни, які його вкрай потребують, демонструють справжні наміри росії – продовжувати дестабілізувати продовольчу безпеку світу і перетворити продовольство на зброю.
За даними асоціації, щодня із запланованих 10 інспекцій суден, зазвичай, відбувається менше половини.
Як повідомляв Укрінформ, з жовтня 2022 року українські порти вимушені працювати менше ніж на половину своєї потужності, а обсяги недопоставок зернових на світовий ринок оцінюються у 2-3 мільйони тонн щомісяця. При цьому, станом на кінець лютого 2023 року у Босфорі в черзі на інспекцію стоять 140 суден. Середній час очікування – від 2 до 5 тижнів, у результаті чого збитки для судновласників становлять від близько 20 тисяч доларів за кожен день простою.
Фото: УЗА