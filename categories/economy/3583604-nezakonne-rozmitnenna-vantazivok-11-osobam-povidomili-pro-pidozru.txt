На Житомирській митниці викрито незаконну схему розмитнення вантажівок, 11 особам повідомлено про підозру.

Про це повідомляє Офіс Генерального прокурора, передає Укрінформ.
"За процесуального керівництва прокурорів Офісу Генерального прокурора на Житомирській митниці викрито незаконну схему розмитнення авто. Повідомлено про підозру 11 членам організованої групи, які завдали збитків державному бюджету на понад 38 млн грн", - йдеться у повідомленні.
За даними слідства, фігуранти протягом 2018-2020 років на підставі підроблених свідоцтв про реєстрацію транспортних засобів, які містили недостовірні відомості стосовно вартості, строку експлуатації, року випуску, здійснили митне оформлення 192 імпортованих вантажних автомобілів. Внаслідок цього недоотримано сум з акцизного збору і податку на додану вартість на понад 38 млн грн.


Організатору, двом директорам юридичних осіб, посереднику, митному брокеру та шістьом службовим особам митних органів інкриміновано зловживання службовим становищем, ухилення від сплати податків в особливо великих розмірах та використання підроблених документів (ч. 3 ст. 28, ч. 2 ст. 364, ч. 3 ст. 28, ч. 3 ст. 212 та ч. 4 ст. 358 КК України).
За даними СБУ, до організації оборудки причетні, зокрема, шестеро посадовців митного посту «Житомир-центральний» і декілька комерсантів з обласного центру та Рівного. Під час обшуків правоохоронці виявили звітну документацію із доказами протиправних дій.


"Встановлено, що на кожному авто зловмисники «економили» від 90 до 750 тис. грн, залежно від об’єму двигуна", - зазначають у спецслужбі.
Вирішується питання про обрання підозрюваним запобіжних заходів.
Як повідомлялося, на Дніпропетровщині поліція викрила злочинне угруповання, яке обкрадало вантажні потяги з вугіллям.
Фото: ОГП