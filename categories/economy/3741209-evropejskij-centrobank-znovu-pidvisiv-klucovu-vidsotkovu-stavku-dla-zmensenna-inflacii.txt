Європейський центральний банк удев'яте за рік підвищив ключову процентну ставку на 0,25 процентного пункту.

Про це ЄЦБ повідомляє у своєму пресрелізі за результатами засідання ради банку у Франкфурті, передає Укрінформ.
Наразі показник становить 4,25 відсотка. Востаннє він був таким високим на початку фінансової кризи у 2008 році.
«Сьогоднішнє підвищення ставки відображає оцінку Радою керуючих прогнозів щодо інфляції, динаміки базової інфляції та сили трансмісії монетарної політики. Події, які відбулися після останньої зустрічі, підтверджують очікування, що інфляція знизиться далі протягом решти року, але залишатиметься вище цільового показника впродовж тривалого періоду», - йдеться у пресрелізі.
Рада керуючих має намір забезпечити своєчасне повернення інфляції до середньострокової цілі у 2%.
Рада керуючих також вирішила встановити компенсацію за мінімальні резерви на рівні 0%.
Окрім того, прийнято рішення підвищити три ключові процентні ставки ЄЦБ на 25 базисних пунктів. Відповідно, процентна ставка за основними операціями рефінансування та процентні ставки за лінією граничного кредитування та депозитною лінією буде збільшено до 4,25%, 4,50% та 3,75% відповідно з 2 серпня 2023 року.
У середу, 26 липня, Федеральна резервна система США (ФРС) також підвищила ставку за федеральними кредитними засобами (federal funds rate) на 25 базисних пунктів, до 5,25-5,5%. Рівень досягнув максимуму за 22 роки.