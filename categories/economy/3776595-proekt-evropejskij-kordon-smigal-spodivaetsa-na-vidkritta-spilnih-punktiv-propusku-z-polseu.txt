Прем’єр-міністр України Денис Шмигаль повідомив про домовленість щодо початку роботи над створенням спільних пунктів пропуску з Румунією та висловив сподівання, що подібні пункти пропуску найближчим часом з’являться також із Польщею.

Про це глава уряду сказав на засіданні уряду в п’ятницю, передає Укрінформ.
Зокрема, він поінформував про проведене цього тижня спільне засідання урядів України та Румунії.
“Мали вкрай продуктивні перемовини з Прем’єр-міністром Марчелом Чолаку. Однією з важливих домовленостей стало рішення про початок роботи над створенням спільних пунктів пропуску”, - повідомив Шмигаль.
Він пояснив, що це дозволить суттєво прискорити проходження кордону, зменшити ризики зловживань, полегшити життя українському бізнесу і громадянам.
“Це один із пріоритетів нашого флагманського проєкту “Європейський кордон”. Ми сподіваємося , що в найближчий час подібні спільні пункти пропуску з’являться також і з Польщею”, - сказав Прем’єр-міністр.
Як повідомлялося, на спільному засіданні урядів України та Румунії підписано сім документів, серед яких - щодо розширення експортної спроможності України.
Фото: Урядовий портал