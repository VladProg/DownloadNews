Через підвищення температури в Україні зростає споживання електроенергії: 3 серпня споживання у пік було на 4% вищим за аналогічні показники 2 серпня.

Як передає Укрінформ, про це повідомляє НЕК «Укренерго» у Телеграмі.
«Споживання зростало упродовж всього тижня разом з підвищенням температури повітря. Найвищим за 4 робочі дні воно було вчора, у четвер», - йдеться у повідомленні.
Укренерго наголошує, що порівняно із 2 серпня учора пік споживання був на 4% більшим. «Для енергосистеми це потужність кількох теплових енергоблоків, які мають додатково включатися. Це найважчі для енергосистеми години, оскільки через масштабні ремонти на багатьох електростанціях можливість залучати додаткові потужності суттєво обмежена», - зазначили у компанії.
Укренерго закликає українців економно використовувати електроенергію, адже це дозволить зменшити навантаження на енергосистему та дати час енергоблокам завершити необхідні ремонти. Згідно з повідомленням компанії, тривають масштабні ремонти на багатьох теплових електростанціях, а також продовжуються планові ремонти на частині атомних енергоблоків. Це суттєво обмежує можливість забезпечувати зростаюче споживання, особливо у вечірні години.
Сьогодні здійснюється імпорт електроенергії зі Словаччини з 3:00 до 11:00 та з 15:00 до 23:00 потужністю до 344 МВт, а також з Молдови - з 8:00 до 11:00 та з 18:00 до 24:00 потужністю до 10 МВт. Експорт електроенергії відсутній.
Як повідомлялося, 2 серпня у плановий ремонт вийшов ще один атомний енергоблок, через що зменшилася потужність атомних електростанцій.