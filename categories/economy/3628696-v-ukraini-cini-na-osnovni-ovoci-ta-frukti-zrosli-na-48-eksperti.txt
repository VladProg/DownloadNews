Основний набір овочів та фруктів в Україні станом на середину листопада подорожчав на 47-48% у річному вимірі. Лідерами подорожчання стали цибуля, морква, а також імпортна продукція.

Як передає Укрінформ, про це повідомляє видання EastFruit за результатами власного аудиту плодоовочевих відділів супермаркетів великих міст.
«Ціни на основний набір овочів та фруктів у гривні зросли на 47-48% за рік. Як бачимо, плодоовочева інфляція випереджала офіційні показники річної інфляції, які оцінювалися за підсумками жовтня 2022 року у 26,6%», - йдеться у повідомленні.
За підрахунками видання, зростання цінового індексу у доларовому вимірі становило в середньому 12-13%. Основною причиною зростання роздрібних цін аналітики вважають девальвацію національної валюти в середньому на 35% за рік.
Крім того, подорожчання продуктів та зниження їхньої пропозиції відбулося через блокування російськими окупаційними військами портів, знищення виробництва та системи зрошення в окупованих південних регіонах України. Зокрема, цибуля в Україні у роздробі подорожчала за рік у 2,5 рази.
Як повідомлялося, інфляція на споживчому ринку в жовтні 2022 року порівняно з вереснем 2022 року становила 2,5%, з початку року – 24,8%, порівняно з жовтнем 2021 року – 26,6%.