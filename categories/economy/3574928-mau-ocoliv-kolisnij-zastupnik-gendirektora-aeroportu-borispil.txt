Новим президентом авіакомпанії «Міжнародні авіалінії України» призначено колишнього заступника генерального директора ДП «Міжнародний аеропорт «Бориспіль» Кирила Звонарьова.

Як передає Укрінформ, про це повідомляє пресслужба МАУ.
«19 вересня 2022 року на посаду президента авіакомпанії «Міжнародні авіалінії України» призначено Звонарьова Кирила Олеговича. Відповідна зміна відбулася після закінчення контракту Євгенія Дихне, який очолював МАУ з вересня 2019 року», - йдеться в повідомленні.
У МАУ уточнили, що новий президент авіакомпанії має понад 25 років управлінського досвіду в різних галузях як в українських, так і в міжнародних компаніях. Зокрема, з 2014 по 2022 рік він обіймав посаду заступника генерального директора ДП «Міжнародний аеропорт «Бориспіль».
Як повідомлялось, авіакомпанія «Міжнародні авіалінії України» з 24 лютого призупинила виконання регулярних та чартерних рейсів з/до території України у зв’язку із закриттям повітряного простору.