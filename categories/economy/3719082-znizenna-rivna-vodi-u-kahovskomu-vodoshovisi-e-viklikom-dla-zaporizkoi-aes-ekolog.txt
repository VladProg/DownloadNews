Зниження нормального підпірного рівня води у Каховському водосховищі є безумовним викликом для Запорізької АЕС.

Про це в коментарі кореспонденту Укрінформу розповів голова Національного екологічного центру України Руслан Гаврилюк.
«Є таке поняття, як нормальний підпірний рівень води. Для Каховського водосховища він становить 16 метрів. За останньою інформацією, станом на 19 травня, рівень води в районі Запорізької атомної станції становив 17 метрів, тобто вище нормального», - розповів експерт.
Він нагадав, що восени, коли рівень води знижувався до 12 метрів, "всі хвилювалися, що для нормального функціонування системи охолодження ЗАЕС потрібно щонайменше 14 метрів. Із збільшенням до 17 метрів фахівці навіть вже почали говорити, що Каховське водосховище не призначене для такої кількості води, і таке підняття рівня також може негативно вплинути на майданчик станції".
За словами Гаврилюка, останнім часом об’єм накопиченої у Каховському водосховищі води перевищував 20 тис. куб. км.
«Площа водосховища дуже велика, вона займає понад 2 000 квадратних кілометрів. І обсяг води в ньому, для порівняння, - це як два річних стоки такої річки, як Дністер. Проте, обсяг виливу води з нього залежить від того, яких пошкоджень зазнала дамба Каховської ГЕС. Цього сьогодні не знає ніхто. Але в будь-якому разі ця ситуація є викликом для Запорізької атомної станції», - підкреслив експерт.
Як повідомлялося, вночі 6 червня російська армія підірвала дамбу Каховської ГЕС. За останніми повідомленнями, рівень води у Каховському водосховищі вже впав майже на 1,5 метра. https://www.ukrinform.ua/rubric-other_news/3718791-pidriv-rosianami-kahovskoi-ges-vsi-novini.html