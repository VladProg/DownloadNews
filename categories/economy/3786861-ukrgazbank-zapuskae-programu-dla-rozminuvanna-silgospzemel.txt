Укргазбанк запускає кредитування аграрної галузі для розмінування полів у межах програми «Доступні кредити 5-7-9%».

Як передає Укрінформ, про це повідомляє пресслужба банку.
"Через повномасштабну війну Україна стала однією з найбільш замінованих у світі країн, де забруднено 30% території. Це велика проблема як з точки зору загрози життю і здоров’ю людей, так і екологічної та продовольчої безпеки", - йдеться в повідомленні.
Тому Укргазбанк запускає кредитування аграрної галузі для розмінування полів в межах програми «Доступні кредити 5-7-9%». Завдяки кредитній підтримці банку аграрії матимуть змогу скористатись послугами сертифікованих операторів протимінної діяльності та скоріше відновити роботи з вирощування врожаю.
Як повідомлялось, програму «Доступні кредити 5-7-9%» реалізує Фонд розвитку підприємництва (ФРП), єдиним учасником якого є уряд України в особі Міністерства фінансів. ФРП уклав угоди про співробітництво із 45 банками.