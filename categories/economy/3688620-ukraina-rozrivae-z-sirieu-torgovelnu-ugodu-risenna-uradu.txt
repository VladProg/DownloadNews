Кабінет Міністрів 28 березня 2023 року схвалив законопроєкт про припинення дії міжурядової угоди між Україною та Сирією про торговельне, економічне і технічне співробітництво.

Як передає Укрінформ, про це повідомляє пресслужба Мінекономіки.
Уряд також ухвалив розпорядження про подання законопроєкту про припинення дії міжурядової угоди між Україною та Сирією про торговельне, економічне і технічне співробітництво на розгляд Верховної Ради.
Відповідне рішення було ухвалено на засіданні уряду 28 березня 2023 року.
«Україна припиняє будь-які відносини не лише з державою-агресором, але і з сателітами росії. Ми жорстко реагуватимемо на недружні дії стосовно нашої держави. Нагадаю, що відповіддю на підтримку режимом Асада російської агресії, визнання ним так званої «незалежності» тимчасово окупованих територій Донецької та Луганської областей України став розрив дипломатичних відносин з Сирійською Арабською Республікою», - зазначила перший віце-прем’єр-міністр України – міністр економіки України Юлія Свириденко.
Вона нагадала, що нещодавно Президент України Володимир Зеленський ввів в дію санкції проти Башара Асада та інших сирійських високопосадовців. Очевидно, що слід переглянути та припинити дію міждержавних документів, що стосуються, зокрема, питань економічних взаємовідносин з Сирією.
Зазначається, що угода між урядом України та урядом Сирійської Арабської Республіки про торговельне, економічне і технічне співробітництво була підписана в квітні 2002 року та ратифікована Верховною Радою в лютому 2003 року. Угода передбачала, зокрема, такі форми та засоби співробітництва, як передача технологій та ноу-хау, створення спільних підприємств, забезпечення технічної допомоги для інвестиційних проектів. Також сторони погодилися надавати одна одній режим найбільшого сприяння стосовно, зокрема, мит, податків та інших зборів, які застосовуються до імпорту та експорту.
Дія угоди буде припинена в разі затвердження поданого урядом законопроєкту Верховною Радою України та набуття ним чинності.
Як повідомляв Укрінформ, Україна влітку 2022 року розірвала дипломатичні відносини з Сирійською Арабською Республікою та запровадила торгове ембарго у зв’язку з визнанням цією країною «незалежності» «лнр» та «днр».