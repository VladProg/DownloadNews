Станом на ранок 19 листопада на кордоні з Республікою Польща спостерігається скупчення близько 2900 вантажних транспортних засобів через блокування руху польськими перевізниками.

Про це повідомив речник Державної прикордонної служби України Андрій Демченко в ефірі телемарафону «Єдині новини», передає Укрінформ.
«На жаль, рух для вантажівок продовжує блокуватися польськими перевізниками», - зазначив він.
Демченко нагадав, що такі дії польськими перевізниками вчиняються на трьох пунктах пропуску – «Ягодин», «Рава-Руська» і «Краківець».
«Зрештою, вони пропускають за годину по кілька вантажівок в обох напрямках, як тих, які їдуть з території Польщі, так і тих, які їдуть на територію цієї країни. Але інтенсивності руху, звісно, від цього не додається», - поінформував речник.

За його словами, станом на ранок 19 листопада на вищезгаданих пунктах перетину кордону спостерігається скупчення близько 2900 вантажних транспортних засобів.
Зокрема, як зауважив Демченко, по 1200 автомобілів перебувають на напрямку пунктів пропуску «Ягодин» та «Краківець», ще 500 автівок очікує на напрямку «Рава-Руської».
Водночас він додав, що перевізники намагаються обирати інші напрямки, де вони можуть більш-менш швидко перетнути кордон, що своєю чергою додає скупчення до черг. «До прикладу на напрямку пункту пропуску «Шегині» на території Польщі перебуває близько 1300 вантажівок, які очікують можливості прослідувати в напрямку України, і орієнтовно 400 вантажівок сукупно очікують на напрямках пунктів пропуску «Устилуг» та «Смільниця», - сказав він.
За словами речника ДПСУ, до того, як польські перевізники почали блокувати рух на напрямку «Ягодин», «Рава-Руська» і «Краківець», які інфраструктурно є найбільшими, через пункт пропуску «Ягодин» за добу в обох напрямках перетинало кордон приблизно 1200-1300 вантажівок, в пунктах «Рава-Руська» і «Краківець» близько 600 вантажівок в обох напрямках мали можливість перетинати кордон.
Як повідомлялося, з 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава Руська”, “Дорогуськ - Ягодин”.
Серед вимог до уряду Польщі - повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".