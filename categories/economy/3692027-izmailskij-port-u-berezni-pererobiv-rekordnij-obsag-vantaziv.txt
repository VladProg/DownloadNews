У березні 2023 року ДП «Ізмаїльський морський торговельний порт» переробив 721,5 тис. т вантажів, що є рекордним обсягом за весь час його роботи.

Про це у Фейсбуці повідомив директор підприємства Андрій Єрохін, передає Укрінформ.
«Нашими спільними зусиллями в березні 2023 року ДП "ІЗМ МТП" переробило 721,5 тис. т вантажів. В минулому, у "золоті часи" Ізмаїльського порту, найбільший річний обсяг перевалки вантажів сягнув відмітки 7,3 млн т за рік у 1989 році. Не важко порахувати, що в середньому за місяць це становило близко 585 тис. т, а найвищий показник за місяць був досягнутий в травні того року, коли було перевантажено 712 тис. т. Тобто, в березні цього року ми перевищили цей рекорд», - йдеться в повідомленні.
За словами директора, таких успіхів держстивідор досяг попри вдвічі меншу кількість працівників підприємства – 1 424 людини проти 2 860.
Протягом місяця у порту було оброблено різнотипні вантажі – генеральні, навалочні, наливні, контейнери. На експорт підприємством було відвантажено 506,9 тис. т, імпортних вантажів оброблено понад 209 тис. т.
Загалом у березні було навантажено 88 морських суден.
Як повідомлялося, у 2023 році поблизу Ізмаїльського порту компанія Ascet Shipping планує розпочати будівництво зерносховища. Перша черга зерносховищ розрахована на 5 тис. т збіжжя. Очікується, що нове зерносховище не тільки створить нові робочі місця, а й допоможе державному підприємству впоратися з потоком відвантажень, що різко зріс через війну.
Фото: Фейсбук ДП "ІЗМ МТП"