Антимонопольний комітет України завершив розгляд справи про здійснення концентрації без відповідного дозволу ТОВ «Рава-Руський спиртовий завод», за результатами якої оштрафував підприємство на 1 975 827 грн.

Як передає Укрінформ, про це повідомляє пресслужба АМКУ.
Зазначається, що у липні 2021 року товариство набуло контроль над об’єктом малої приватизації: окремим майном Рава-Руського місця провадження діяльності та зберігання спирту ДП «УКРСПИРТ».
В АМКУ наголошують, що ця концентрація потребувала попереднього отримання дозволу органів Антимонопольного комітету. Відовідна заява від ТОВ «Рава-Руський спиртовий завод» надійшла до комітету 14 грудня 2021 року, тобто після здійснення концентрації.
АМКУ визнав підприємство порушником закону «Про захист економічної конкуренції», за що на ТОВ «Рава-Руський спиртовий завод» було накладено відповідний штраф. Водночас, враховуючи те, що концентрація не призвела до монополізації чи суттєвого обмеження конкуренції на товарних ринках України, комітет надав дозвіл на концентрацію.
Як повідомляв Укрінформ, Фонд державного майна України продав Рава-Руський спиртзавод за 31,7 млн грн у травні 2021 року.
Фото: НБУ