НЕК «Укренерго» та південнокорейська Hyundai Engineering & Construction домовилися про співпрацю у розвитку системи передачі електроенергії.

Як передає Укрінформ, про це повідомляє Укренерго у Фейсбуці.
Голова правління НЕК «Укренерго» Володимир Кудрицький та регіональний директор в Європі і Північній Африці Hyundai Engineering & Construction (E&C) Хюнг-Хван Пак, у присутності міністра енергетики України Германа Галущенка, підписали Меморандум про взаєморозуміння.

В угоді йдеться про спільне дослідження майбутніх напрямів співробітництва та потенційної можливості для компанії Hyundai E&С участі у проєктах Укренерго.
«Світовий бізнес шукає можливості для капіталовкладень в Україні, і українська енергетика має стати ключовою галуззю для успішних інвестицій в наш розвиток, а значить і в розвиток європейської енергетичної безпеки», - прокоментував Кудрицький дану угоду.

Зазначається, що Укренерго готове сприяти як Hyundai E&С, так і іншим компаніям в ефективному дослідженні інвестиційної привабливості проєктів в енергетиці.
Як повідомлялося, НЕК «Укренерго» та шведська компанія Ingrid Capacity домовилися про співпрацю в галузі систем накопичення енергії.
Фото: Укренерго/ФБ