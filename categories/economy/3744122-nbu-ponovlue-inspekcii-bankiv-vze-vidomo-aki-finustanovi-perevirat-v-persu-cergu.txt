НБУ поновлює призупинені із березня 2020 року планові інспекційні перевірки банків. Перші інспекції вже заплановані на IV квартал 2023 року.

Про це повідомила пресслужба НБУ, передає Укрінформ.
«Правління НБУ затвердило план проведення інспекційних перевірок банків на IV квартал 2023 року. Відповідно до затвердженого плану у IV кварталі 2023 року буде проведено планові інспекційні перевірки 8 банків», - йдеться в повідомленні.
Зокрема, інспекційні перевірки будуть здійснені в АТ «А – Банк», АТ «Банк 3/4», АТ «ЄПБ», АТ «КБ «Глобус», АТ «Скай банк», АТ «Таскомбанк», ПАТ «МТБ Банк» та ПрАТ «Банк Фамільний».
Регулятор наголошує, що план інспекційних перевірок складений з урахуванням ризик-орієнтованого підходу, зважаючи на специфіку та складність операцій банку, рівень ризиків його діяльності та визначеної загальної оцінки SREP (Supervisory Review and Evaluation Process – процес наглядової перевірки та оцінки).
Як повідомлялося, у травні Національний банк розпочав оцінку стійкості банків для визначення реального стану банківського сектору в умовах воєнного часу. У ІІІ кварталі триватимуть позапланові інспекційні перевірки банків у межах оцінки стійкості.