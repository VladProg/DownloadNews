Попри повномасштабні воєнні дії на території України, жнива тривають у 22 регіонах, вже намолочено понад 2 млн тонн зерна.

Про це під час засідання уряду повідомив Прем'єр-міністр Денис Шмигаль, передає Укрінформ.
"У неймовірних умовах наші аграрії провели вже дві успішні посівні. Зараз ми почали збирати другий врожай за цей час повномасштабної агресії. Жнива тривають у 22-х регіонах. Вже намолочено понад 2 млн тонн зерна. Найбільше – в Миколаївській та Одеській областях", - сказав Шмигаль.
Глава уряду подякував працівникам аграрної сфери за самовіддану працю та відзначив, що це важливо для стійкості Української держави.
Як повідомляв Укрінформ, російська сторона у понеділок направила Туреччині, Україні та ООН свої заперечення щодо продовження зернової угоди та де-факто припинила її дію.
Напередодні останнє судно в межах укладеної за посередництва ООН угоди, яка дозволяє безпечно експортувати українське зерно Чорним морем, вийшло з Одеського порту вранці в неділю, 16 липня.
Чорноморська зернова угода була укладена в липні 2022 року. Задля цього було підписано два документи: за участю ООН, Туреччини і України й окремо – ООН, Туреччини й Росії.