Президент Володимир Зеленський підписав закон про внесення змін до Податкового кодексу та інших законів України щодо особливостей оподаткування у період дії воєнного стану.

Про це в Телеграмі повідомив перший заступник голови комітету Верховної Ради з питань фінансів, податкової та митної політики Ярослав Железняк, передає Укрінформ.
«Президент підписав податковий законопроєкт №8401 (ухвалений парламентом у другому читанні 30 червня - ред.)», - ідеться в повідомленні.
Депутат нагадав, що прийняття цього закону є умовою, передбаченою угодою із МВФ.
Ухваленим законопроєктом передбачене скасування єдиного податку в розмірі 2% з 1 серпня 2023 року.
Водночас платник матиме право подати заяву про відмову від застосування 2% ЄП із зазначенням того, на яку систему оподаткування він бажає перейти. Без подання такої заяви, а також якщо в заяві платник не вкаже бажаної системи, його автоматично переведуть на систему, на якій він перебував до обрання 2% ЄП.
Крім того, платники, які в 2023 року перейшли із 2% ЄП на загальну систему, мають право перейти повторно в 2023 році на спрощену систему за своїм вибором шляхом подання заяви. При цьому, в разі подання заяви до 1 вересня 2023 року, такий платник вважатиметься платником ЄП із 1 серпня 2023 року.
Також законопроєктом із 1 серпня частково скасовується чинний мораторій на проведення перевірок для підакцизних товарів (алкоголь, тютюн, пальне), грального бізнесу та фінансових послуг. Водночас на проведення інших податкових перевірок, а також документальних перевірок правильності нарахування, обчислення та сплати ЄСВ мораторій продовжено до припинення/скасування воєнного стану.
Як повідомлялося, Міжнародний валютний фонд вивчить Закон "Про внесення змін до Податкового кодексу України та інших законів України щодо особливостей оподаткування у період дії воєнного стану", що передбачає повернення довоєнних положень податкового законодавства, щоб оцінити його відповідність узгодженій стратегії.