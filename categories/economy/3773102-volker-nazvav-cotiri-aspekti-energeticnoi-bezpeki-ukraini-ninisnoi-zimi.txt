Колишній спецпредставник США з питань України Курт Волкер назвав чотири аспекти енергетичної безпеки України на нинішній зимовий період, найпершим з яких є стримування Росії.

Своє бачення цього питання Волкер виклав під час онлайн-включення у ході Київського міжнародного економічного форуму, повідомляє кореспондент Укрінформу.
Дипломат зазначив, що питання енергетичної безпеки слід розглядати в розрізі загальної безпеки України, тож оборонна підтримка Сполученими Штатами України буде продовжуватися і залишатиметься потужною.
«Я б виокремив чотири аспекти енергетичної безпеки України на цей зимовий період. Перше, що необхідно зробити, - це стримати російські атаки, бо стримування – це поєднання багатьох аспектів», - сказав Волкер.
У цьому контексті він нагадав, що Україна кілька тижнів тому продемонструвала спроможність уражувати енергетичну мережу Росії (у Курській області Росії внаслідок атаки безпілотника 26 вересня без світла залишилися сім населених пунктів - ред.)
«Я думаю, це демонструє росіянам: якщо вони намагатимуться зробити в Україні те, що робили минулої зими, то вони можуть очікувати, що Україна завдаватиме атак по російській енергомережі, а це впливатиме на російське населення. Цього не хоче ніхто, але важливо продемонструвати Росії, що це може статися. Це може бути стримуючим чинником», - вважає колишній спецпредставник США з питань України.
По-друге, зазначив Волкер, треба підвищити захист українських енергоспоруд, певні кроки для чого вже зроблені.
Третім аспектом він назвав максимальне розосередження системи енерговиробництва та енергорозподілу і можливість комбінування різних джерел енергії, щоб зменшити вплив на енергосистему майбутніх російських атак.
Четверте – це інтеграція України до ЄС, що забезпечить підтримку у сфері фізичного захисту, а також міжнародну підтримку подальшої роботи енергетичного сектору та економіки.
«Євроінтеграція у секторі енергетики та проведення необхідних реформ у енергетичному секторі, безумовно, підвищить стійкість України», - переконаний Волкер.
Як повідомлялося, Україна і США наприкінці вересня підписали меморандум про взаєморозуміння щодо співпраці для забезпечення стійкості енергосистеми України, що включає 522 млн доларів на її зміцнення, з яких 100 млн – за виконання певних умов.