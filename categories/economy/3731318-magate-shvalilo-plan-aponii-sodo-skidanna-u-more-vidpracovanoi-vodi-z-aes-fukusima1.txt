Міжнародне агентство з атомної енергії дійшло висновку, що плани Японії скидати в море відпрацьовану воду з АЕС «Фукусіма-1» відповідають стандартам безпеки.

Про це йдеться у заяві МАГАТЕ, передає Укрінформ.
«На підставі своєї комплексної оцінки МАГАТЕ дійшло висновку, що підхід і діяльність Японії щодо скидання очищеної води (з АЕС «Фукусіма-1» – ред.) відповідають міжнародним стандартам безпеки», — наголосив генеральний директор МАГАТЕ Рафаель Гроссі.

Фото: Martin Klingenboeck/IAEA

Оцінювання планів Японії щодо скидання води з АЕС «Фукусіма-1» тривало майже два роки. За цей час провідні спеціалісти МАГАТЕ разом із визнаними експертами з ядерної безпеки з 11 країн здійснили п’ять моніторингових місій у Японію. Вони провели численні зустрічі з представниками уряду Японії, енергетичної компанії TEPCO та операторами АЕС, проаналізували сотні сторінок технічної та нормативної документації, опублікували 6 технічних звітів.
Експерти розглянули всі ключові елементи безпеки плану скидання води за трьома основними напрямками: оцінка захисту та безпеки; регуляторна діяльність і процеси; незалежна вибірка, підтвердження даних і аналіз.
«Контрольовані, поступові скиди очищеної води (з АЕС «Фукусіма-1» – ред.) в море ... матимуть незначний радіологічний вплив на людей і навколишнє середовище», — заявив Гроссі.
Він додав, що МАГАТЕ продовжуватиме постійне спостереження за процесом скидання води на місці та забезпечуватиме онлайн-моніторинг у реальному часі на своєму сайті.
Як повідомлялося, у березні 2011 року біля північно-східного узбережжя Японії стався землетрус, який спричинив цунамі. Гігантська хвиля накрила АЕС «Фукусіма-1», що призвело до наймасштабнішої аварії після катастрофи на Чорнобильській АЕС у 1986 році.