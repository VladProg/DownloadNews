Європейський центральний банк (ЄЦБ) вимагає від австрійського Raiffeisen Bank закрити бізнес у росії.

Про це повідомляє Reuters з посиланням на пʼять джерел, передає Укрінформ.
За словами джерела агентства, ця вимога до банку з'явилися після візиту до Відня високопосадовця з питань санкцій Державного департаменту США, в ході якого він висловив стурбованість з приводу діяльності Raiffeisen у росії.
Співрозмовники агентства зазначили, що ЄЦБ не вимагає негайного виходу банку з російського ринку, а лише наполягає на формуванні плану дій зі згортання діяльності банку в рф. Одне із джерел видання сказало, що такий план може містити як продаж, так і закриття російського підрозділу банку.
«Ми просили банки продовжувати уважно стежити за бізнесом у росії, а в ідеалі — скоротити його та згорнути, наскільки це можливо», — сказав речник ЄЦБ, додавши, що те саме робили з усіма зацікавленими установами, після вторгнення рф в Україну.
Однак, за словами співрозмовника агентства, поки Raiffeisen Bank не має наміру надавати такий план, а деякі співрозмовники серед австрійських чиновників визнали дії ЄЦБ необґрунтованим втручанням.
Сам банк запевняє, що скоротив кредитування в росії, прискорює оцінку бізнесу та розглядає «ретельно контрольований вихід».
Raiffeisen після початку повномасштабного вторгнення рф в Україну став одним із ключових західних банків у росії — на нього припадає близько чверті всіх переказів у євро до країни. Багато західних компаній, у тому числі французький банк Societe Generale, вже залишили росію.
Як повідомляв Укрінформ, Національне агентство з питань запобігання корупції України внесло австрійську банківську групу Raiffeisen Bank International до переліку міжнародних спонсорів війни.
Фото ілюстративне