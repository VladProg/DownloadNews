На відновлення генерації електроенергії до рівня, який був напередодні ракетної атаки 5 грудня, необхідно кілька днів.

Як передає Укрінформ, про це повідомляє НЕК "Укренерго" у Фейсбуці.
"На відновлення обсягів виробництва електроенергії до рівня, який був до ракетної атаки 5 грудня, потрібно ще кілька діб. Наразі всім областям доведено ліміти споживання електроенергії", - йдеться у повідомленні.
При цьому вже є регіони, де перевищено ліміти споживання, тому застосовано режим аварійних відключень.
Укренерго зазначає, що від атаки 5 грудня найбільше постраждали Одеська та Київська області. Ремонтні бригади роблять все можливе, щоб подати електропостачання резервними схемами там, де це можливо. Так, на більшій частині Одещини вже відновлене енергоживлення об’єктів критичної інфраструктури: лікарень, котелень, водоканалів.
Як повідомлялося, Сили оборони збили понад 60 ракет, випущених російськими військами по Україні під час чергового масованого обстрілу в понеділок, 5 грудня. Водночас, були влучання в енергоооб’єкти у Київській, Вінницькій та Одеській областях.