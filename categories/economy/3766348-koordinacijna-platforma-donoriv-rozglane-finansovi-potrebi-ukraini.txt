У Європейській Комісії підтвердили проведення сьогодні у Брюсселі Координаційної платформи донорів з допомоги Україні, яка має розглянути фінансові потреби України, що існують зараз, а також на наступні роки, та зважити спільні зусилля з надання подальшої підтримки.

Про це сьогодні у Брюсселі під час брифінгу для преси повідомила речниця Єврокомісії з питань політики сусідства, розширення та міжнародного партнерства Ана Пісонеро, повідомляє кореспондент Укрінформу.
«Сьогодні відбудеться зустріч керівного комітету багатосторонньої Координаційної платформи донорів. Ця зустріч дозволить Європейському Союзу, Україні та США, разом із нашими фінансовими інституціями та партнерами, обговорити фінансові потреби України на короткострокову перспективу та на роки вперед. Також ми очікуємо, що Україна надасть оновлену інформацію, де вона знаходиться у вимірі інвестиційних потреб та реформ», - сказала речниця Єврокомісії.
За її словами, про підсумки Єврокомісія інформуватиме після завершення зустрічі.
Як повідомляв Укрінформ, сьогодні в українських ЗМІ були оприлюднені письмові пропозиції США в рамках діалогу з Україною та з іншими країнами-донорами, які містять перелік пріоритетних реформ для обговорення та інструменти зворотного зв’язку в рамках багатосторонньої Координаційній платформі донорів для України, яке відбувається у Брюсселі.