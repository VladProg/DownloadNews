Керівництво срср 90 років тому використало голод проти українців, а сьогодні росія знову використовує голод як зброю, чого не можна допустити. У цьому зв'язку Німеччина надасть додаткові €15 мільйонів для подальших поставок зерна з України.

Про це заявив канцлер ФРН Олаф Шольц у відеозверненні до ініціативи «Зерно з України» з нагоди 90-х роковин Голодомору, передає Укрінформ.
Шольц зазначив, що «великий голод», навмисно спровокований сталіним, убив понад 3,3 мільйона українських жінок, чоловіків і дітей, що застосовувана тоді жахлива тактика передбачала вилучення та конфіскацію зерна й продовольства, примусову депортацію українців.
«Сьогодні ми єдині в тому, що голод більше ніколи не повинен використовуватися як зброя. Ось чому ми не можемо терпіти те, що ми спостерігаємо: найгіршу глобальну продовольчу кризу за останні роки з жахливими наслідками для мільйонів людей – від Афганістану до Мадагаскару, від Сахелю до Африканського Рогу», - підкреслив глава німецького уряду.
Він сказав, що світ знає, що, націлившись на сільськогосподарську інфраструктуру в Україні та блокуючи чорноморські порти протягом місяців, росія погіршила цю ситуацію.
«Ми сьогодні тут, щоб надіслати чіткий месседж: ми не приймаємо цинічну війну росії. Тому ми із задоволенням беремо участь в ініціативі «Зерно з України». Тому ми продовжуємо доставляти продовольчу допомогу найбільш постраждалим», - сказав канцлер.
Шольц привітав успішні зусилля ООН щодо розширення Чорноморської зернової ініціативи та додав, що світ дуже уважно стежить за тим, чи виконує росія свої зобов'язання.
З квітня цього року ЄС спростив експорт зерна наземним, залізничним та річковим транспортом через наші «шляхи солідарності». G7, у якій цього року головує Німеччина, надала додаткові $4,5 мільярда на саміті в Баварії для підтримки глобальної продовольчої безпеки та запобігання голоду.
«Сьогодні ми знову посилюємо підтримку: зараз прямує корабель Всесвітньої продовольчої програми, який спонсорує Німеччина, щоб доставити українське зерно до Ефіопії», - поінформував Шольц.
Він також оголосив, що Німеччина надасть додаткові €15 мільйонів для подальших поставок зерна з України в координації зі Всесвітньою продовольчою програмою.
«Ви можете розраховувати на нашу підтримку! Кожен корабель, який плаває в рамках цієї ініціативи, не просто перевозить зерно. Він несе надію для голодних у світі. І це несе важливий меседж: повідомлення про те, що ми єдині, що ми подолаємо цю війну і що наша спільна людяність переможе», - підсумував Шольц.
Президент України Володимир Зеленський запросив федерального канцлера на церемонію відкриття ініціативи «Зерно з України» 26 листопада. Ініціатива присвячена політично важливому питанню глобальної продовольчої безпеки та має на меті започаткувати пожертвування українського зерна через Чорноморський коридор до країн, що розвиваються, починаючи з сьогоднішнього дня, з 90-тих роковин Голодомору.
Як повідомлялось, наступного тижня в середу Бундестаг розглядатиме резолюцію щодо визнання Голодомору геноцидом українського народу.
День пам'яті жертв Голодоморів відзначають щороку в четверту суботу листопада на підставі указів Президента 1998 та 2007 років.