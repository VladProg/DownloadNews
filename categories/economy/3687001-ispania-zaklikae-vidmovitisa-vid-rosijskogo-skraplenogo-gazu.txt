Уряд Іспанії, найбільшого в Європі покупця російського скрапленого газу, закликає імпортерів не підписувати нові контракти з рф, оскільки прагне розірвати торговельні відносини після її вторгнення до України.

Як передає Укрінформ, про це повідомляє агенція Bloomberg.
Як зазначається, імпортери газу в Іспанії отримали лист від уряду, в якому компаніям рекомендується не підписуватися на нові закупівлі з росії.
Компанії Naturgy Energy Group SA, Repsol SA, TotalEnergies SE, Axpo Holding AG, Pavilion Energy, Enagás SA, Met Energy, Enet Energy, Energias de Portugal SA, Company Española de Petroleos SA та BP Gas & Power Iberia отримали лист від 14 березня від заступника прем'єр-міністра Терези Рібери, яка відповідає за енергетичну політику Іспанії.
Втім, рекомендація іспанського уряду не має обов'язкової сили, оскільки відповідних санкцій наразі не запроваджено, і стосується лише підписання нових контрактів.
У листі прямо не згадуються спотові контракти, але міститься загальний заклик "активізувати диверсифікацію постачання скрапленого природного газу та відмовитися від постачання з росії".
Рібера, яка також відповідає за екологічну політику, підтвердила Bloomberg, що вона надіслала листа 10 днів тому, і що декілька компаній вже відповіли на заклик. Зокрема, компанії Axpo, Repsol та Enagás заявили, що вони не закуповують СПГ з росії.
Як повідомляв Укрінформ, після того, як росія почала використовувати енергію як зброю, ЄС оголосив курс на поступове позбавлення залежності від російських викопних ресурсів та почав диверсифікацію шляхів постачання газу від інших надійних постачальників, зокрема, із США, Норвегії, Катару, Азербайджану та інших країн.
ЄС погодив так звану платформу спільної закупівлі газу, яка дозволяє країнам-членам уникати конкуренції між собою на глобальному енергетичному ринку та повною мірою скористатися перевагами спільної купівельної спроможності Європейського Союзу. Учасниками цієї платформи спільної закупівлі газу є також Україна, Молдова та країни Західних Балкан.
У грудні 2022 року міністри енергетики ЄС також дійшли спільного рішення щодо запровадження механізму ринкової корекції та обмеження ціни на закупівлю природного газу з метою стабілізації ситуації на енергетичному ринку Євросоюзу.