Міністр енергетики Герман Галущенко закликав міжнародних партнерів створити спільний європейський запас обладнання для аварійного ремонту, щоб мати можливість швидко реагувати на випадок нових масованих ракетних ударів з боку росії.

Як передає Укрінформ, про це міністр сказав під час засідання Партнерства для трансатлантичної співпраці в галузі енергетики та клімату (P-TECC) у Загребі, повідомляє пресслужба Міністерства енергетики.
«План ворога зі знищення енергосистеми України провалився. Завдяки партнерській підтримці нам вдалось вистояти. Ваші країни надали тонни обладнання для ремонту, і тепер ми відновлюємося швидше, ніж вони знищують. Ми знайшли нові маршрути, розпочали децентралізацію енергомереж», - розповів Галущенко.

Під час свого виступу міністр особливо акцентував увагу на необхідності посилювати санкції проти росії та жорстко контролювали їх дотримання.
«Ми маємо запроваджувати і нарощувати санкції, як би це важко не було. Кожен новий контракт з росією – зброя, яка вбиває наших людей. Ніякі гроші не вартують людського життя. І хто знає, як далеко може піти ворог, якщо його вчасно не зупинити», - додав Галущенко.
Як повідомлялося, станом на 10:30 3 березня дефіцит потужності в енергосистемі України відсутній і наразі не прогнозується.
Фото: Міненерго