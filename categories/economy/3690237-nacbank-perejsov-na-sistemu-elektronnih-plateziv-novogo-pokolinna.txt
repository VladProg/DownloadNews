Розпочала роботу Система електронних платежів НБУ нового покоління – СЕП-4. Тепер вона функціонує на базі міжнародного стандарту ISO 20022 в режимі 24/7.

Про це повідомив голова Національного банку України Андрій Пишний у Фейсбуці, передає Укрінформ.
"Ми здійснили цей перехід фактично одночасно з іншими платіжними системами ЄС, які лише місяць як працюють за протоколами ISO 20022. Сьогоднішні міграція – одна з найбільших, яку колись здійснювали фінансові установи України, минулого разу схожа за масштабом подія відбулася у 1993 році – коли з’явилася СЕП. І за значенням для розвитку платіжного та фінансового ринку, я б сказав, ці події співставні", - відзначив Андрій Пишний.
За його словами, нове покоління СЕП побудоване з використанням сучасних програмних та технічних засобів, що дає можливість здійснювати електронні платежі ще швидше, зручніше та безпечніше.
"А ще – це та база, яка дає змогу нам готувати та розвивати рівень платіжної інфраструктури, необхідний для приєднання до Європейського Союзу", - додав голова НБУ.
Йдеться про приєднання України до Єдиної зони платежів у євро (SEPA) та реалізацією функціоналу миттєвих платежів у наступній версії СЕП-4.1, тестування якої учасниками заплановане на 2023 рік.
Система електронних платежів Національного банку (СЕП) – державна банківська платіжна система, що забезпечує проведення міжбанківських розрахунків через рахунки, відкриті в Національному банку. Національний банк є оператором та розрахунковим банком цієї системи. СЕП – єдина системно важлива платіжна система в Україні. Вона забезпечує здійснення 97% міжбанківських розрахунків у національній валюті в межах нашої країни. СЕП належить до системи валових розрахунків у режимі реального часу. Учасниками СЕП станом на 1 січня 2023 року були 67 банків, Державна казначейська служба України та Національний банк України.
Як повідомлялося, у 2022 році через систему електронних платежів (СЕП) Національного банку здійснено майже 363 млн платежів, що на 18,7% менше, ніж у 2021 році.