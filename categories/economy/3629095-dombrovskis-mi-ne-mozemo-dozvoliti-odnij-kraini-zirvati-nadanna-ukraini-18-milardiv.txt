Євросоюз має виконувати свої обіцянки, незважаючи на те, що сьогодні Раді міністрів ЄС з питань економіки й фінансів не вдалося прийняти повний пакет документів для надання макрофінансової допомоги «+» для України в обсязі 18 мільярдів євро протягом 2023 року.

Про це сьогодні у Брюсселі під час пресконференції за підсумками зустрічі європейських урядовців заявив Виконавчий віце-президент Єврокомісії Валдіс Домбровскіс, повідомляє кореспондент Укрінформу.
«Найбільш гострим питанням сьогодні було фінансування з боку ЄС для України в 2023 році… Одна з країн-членів висловила заперечення. Ми не досягли згоди сьогодні. Робота буде продовжуватися протягом наступних днів, з метою досягти такої угоди якнайшвидше», - зауважив представник Єврокомісії.
Він нагадав, що наприкінці жовтня поточного року лідери країн ЄС оголосили, що ЄС надасть надзвичайну фінансову допомогу для України в 2023 році. 19 листопада Єврокомісія запропонувала пакет у 18 мільярдів євро, який має допомогти країні покрити найбільш нагальні потреби, значну частину з яких складає фінансування потреб на наступний рік.
«Під час нещодавнього візиту до Києва я обговорював фінансові потреби на місцях з президентом Зеленським, та з урядом України. Дійсно, Україна постає перед значною фінансовою нестачею, та очікує подальших виплат з нашого пакету вже у січні», - сказав Домбровскіс.
Він наголосив, що додаток до фінансових регуляторних правил, що був ухвалений сьогодні Радою ЄС, дозволить Єврокомісії підготувати фінансову інфраструктуру, щоб швидко, вже на початку січня, доставити в Україну ці ресурси у 18 мільярдів євро, щойно політичне рішення буде досягнуто.
«ЄС має продемонструвати єдність та солідарність, і дотримуватися власних обіцянок, що були надані Україні», - підкреслив Домбровскіс.
Він повідомив, що Європейська Комісія вже окреслила два варіанти для надання Україні цієї фінансової допомоги. Або запозичення для виплати макрофінансової допомоги буде зроблено під гарантії резервів бюджету ЄС, або, у іншому варіанті, таке запозичення буде підтримано національними гарантіями з боку країн-членів.
«У будь-якому випадку, країни-члени рішуче налаштовані працювати, щоб забезпечити надходження цих фінансів в Україну вже у січні. За будь-якого сценарію. Це дуже важливе питання. Україна – це країна у війні. Вона дуже потребує нашої допомоги, і ми не можемо дозволити лише одній країні-члену затримати та зірвати таку фінансову допомогу з боку ЄС. Тож , ми маємо доставити її, тим шляхом, або іншим. І ми доставимо її», - наголосив Виконавчий віце-президент Єврокомісії.
Як повідомлялося, Європейська Комісія 30 листопада, відповідно до так званої директиви обумовленості бюджетної допомоги, визнала недостатніми зусилля Угорщини у впровадженні необхідних реформ у верховенстві права, зокрема, у системі державного управління та незалежності судових рішень, та знову відклала виплату для Угорщини бюджетних коштів в рамках національного плану відновлення та регіонального розвитку на загальну суму у 13,3 мільярда євро.
Відповідно до існуючих регуляторних правил, це рішення про призупинення фінансування для Угорщини має бути затвердженим Радою ЄС за принципом кваліфікованої більшості до 19 грудня. В процесі обговорення такого рішення уряд Угорщини заявляв про намір заблокувати рішення Ради ЄС щодо виділення Україні МФД+ у 2023 році, яке потребує прийняття рішення за принципом консенсусу.
Напередодні високопоставлені представники Єврокомісії висловлювали впевненість, що компроміс буде знайдено, оскільки політичне рішення щодо надання Україні МФД+ було прийнято на рівні Європейської Ради за участі всіх глав держав та урядів країн-членів ЄС.