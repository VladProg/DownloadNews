Ключовою для відновлення економіки України має стати реформа енергетичного сектору, яка повинна передбачати виконання певних умов – від повної інтеграції в європейський енергоринок до забезпечення сприятливих умов для інвестицій.

Про це заявив у вівторок на міжнародній конференції з питань відновлення України в Берліні старший науковий співробітник Центру стратегічних та міжнародних досліджень (м. Вашингтон, США) Едвард Чоу, передає власний кореспондент Укрінформу.
«Енергетика є ключовою сферою для функціонування будь-якого сучасного суспільства та будь-якої сучасної економіки», - зауважив американський науковець.
Він нагадав, що впродовж тривалого часу сфера енергетики в Україні асоціювалася з корупційними проявами, оскільки енергосистеми створювалися на користь привілейованого палива, а не суспільства в цілому. Тому зараз, за його словами, реформа в цій сфері має стати ключовим чинником для відновлення довіри, насамперед, з боку українського народу.
Експерт назвав конкретні пропозиції, які можуть допомогти Україні ефективно реформувати енергетичну галузь і, таким чином, економіку в цілому.
«По-перше, головним орієнтиром української енергореформи має стати інтеграція в європейський енергетичний ринок. Під цим я маю на увазі не лише стандарти та правила, але й ділову практику та відкриту систему торгівлі енергією з Європою»,- зазначив Чоу.
Він уточнив, що йдеться не лише про експорт українських енергоносіїв до ЄС, але також імпорт, що забезпечить функціонування відкритої системи торгівлі енергоносіями.
По-друге, за його словами, необхідна міжнародна координація допомоги Україні у енергетичній сфері. Експерт зауважив, що тут ефективну роль міг би відіграти так званий економічний «Рамштайн», щодо створення якого Україна вже виступала із пропозиціями. Чоу також зауважив, що, з урахуванням терміновості й критичності ситуації в Україні, міжнародна координація також повинна бути оперативною, з розробленим планом дій та реальними термінами й цілями.
Крім того, в процесі відбудови України важливо забезпечити провідну роль для громадських організацій, а не лише для представників уряду й політиків, зауважив експерт.
По-третє, науковець попередив, що донорських коштів самих по собі буде недостатньо для відновлення енергетичної галузі. Тому мета таких внесків має бути зосереджена на залучення більшого приватного капіталу, щоби провести якісну реконструкцію та модернізацію. Для цього, зауважив він, в Україні має бути створені сприятливе середовище та умови для інвестування, що може зробити лише легітимна влада.
Як повідомляв Укрінформ, у вівторок в Берліні відбулася Міжнародна експертна конференція з питань відновлення, відбудови й модернізації України, яка зібрала, в тому числі, глав урядів європейських країн та керівників міжнародних інституцій.