Детективи Бюро економічної безпеки України викрили підпільне промислове виробництво тютюнових виробів в Одеській області.

Як передає Укрінформ, про це повідомляє пресслужба БЕБ.
"Слідством встановлено чотирьох громадян України, які у місті Білгород-Дністровський Одеської області, організували незаконне виробництво цигарок без марок акцизного податку. Реалізація контрафакту відбувалася у тіньовому секторі, що призвело до ухилення від сплати акцизного податку в особливо великих розмірах. Окрім того, готова продукція контрабандним шляхом також вивозилась до країн ЄС", - йдеться в повідомленні.

Детективи БЕБ, спільно з працівниками інших правоохоронних органів, провели обшуки в складських приміщеннях, де було налагоджено повний цикл з виробництва сигарет без фільтру.

За результатами обшуків виявлено та вилучено лінію по виробництву сигарет, верстат для пакування тютюнових виробів у пачки, інше обладнання необхідне для незаконної діяльності, 2,2 тонни тютюну та майже 400 тисяч пачок готової тютюнової продукції без марок акцизного податку. Наразі проводиться оцінка вартості підакцизної продукції та обладнання, підраховуються завдані державі збитки.
Як повідомляв Укрінформ, у березні Бюро економічної безпеки викрило масштабну схему реалізації нелегальних електронних цигарок та тютюну для кальяну на Київщині. Загальна вартість контрафакту становить близько 100 млн грн.
Фото: БЕБ