Інфляція на споживчому ринку в листопаді 2022 року порівняно з жовтнем 2022 року становила 0,7%, з початку року – 25,7%, порівняно з листопадом 2021 року – 26,5%.

Як передає Укрінформ, про це повідомили в Державній службі статистики.

Зазначається, що на споживчому ринку в листопаді ціни на продукти та безалкогольні напої зросли на 0,6%. Найбільше (на 10,6%) подорожчали яйця. На 3,3–2,0% зросли ціни на сало, молоко та молочні продукти, масло, безалкогольні напої, рибу та продукти з риби. Водночас на 6,9–1,1% подешевшали фрукти, продукти переробки зернових, свинина, овочі, цукор.
Ціни на алкогольні напої та тютюнові вироби підвищилися, відповідно, на 1,1% та 0,8%.
За даними Держстату, одяг і взуття подешевшали на 1,6%, зокрема, взуття – на 2,0%, одяг – на 1,2%.
Ціни на транспорт зросли на 1,0%, переважно через подорожчання палива та мастил на 1,3% і транспортних засобів - на 1,1%.
У сфері зв’язку ціни зросли на 1,3%, що пов’язано з підвищенням тарифів на місцевий телефонний зв’язок на 21,9%.
Як повідомляв Укрінформ, зростання споживчих цін в Україні за підсумками жовтня пришвидшилося до 26,6% у річному вимірі.
Національний банк з другого кварталу 2023 року очікує на сповільнення інфляції. Цьому насамперед має посприяти зниження безпекових ризиків завдяки успішним діям ЗСУ.