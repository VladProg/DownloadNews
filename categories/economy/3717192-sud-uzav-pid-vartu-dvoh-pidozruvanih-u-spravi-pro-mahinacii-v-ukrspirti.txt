Вищий антикорупційний суд обрав запобіжні заходи у вигляді тримання під вартою двом учасникам злочинної схеми закупівель палива за завищеними цінами, викритої на державному підприємстві «Укрспирт».

Як передає Укрінформ, про це Спеціалізована антикорупційна прокуратура повідомила в Телеграмі.
Так, ідеться про колишнього начальника управління закупівель держпідприємства та керівника групи компаній.
Згідно з рішенням суду, фігурантам визначені також альтернативні запобіжні заходи у вигляді застави: експосадовцю Укрспирту — розміром 6 млн гривень, керівнику групи компаній — 25 млн гривень.
У разі внесення визначених сум підозрювані будуть зобов’язані носити електронний засіб контролю, утримуватися від спілкування з іншими фігурантами справи та свідками, здати на зберігання до відповідних держорганів свої паспорти для виїзду за кордон.
Також вони повинні будуть прибувати до детектива, прокурора чи суду за кожним викликом, повідомляти їх про зміну місця проживання та роботи, а також брати в них дозвіл за потреби відлучитися з міста проживання.
Як повідомляв Укрінформ, на державному підприємстві «Укрспирт» днями викрили злочинну схему реалізації палива, що завдала понад 55 млн гривень збитків. Підозрюваними у справі проходять троє службовців держпідприємства, двоє підприємців та двоє бухгалтерів приватних товариств.
Встановлено, що службовці Укрспирту вступили у змову з представниками приватних суб’єктів господарювання та за винагороду здійснювали закупівлю котельного коксохімічного палива за завищеними цінами.