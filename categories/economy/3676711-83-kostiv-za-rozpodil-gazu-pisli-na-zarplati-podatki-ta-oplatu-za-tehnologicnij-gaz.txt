Газорозподільні компанії, що працюють під брендом Регіональної газової компанії (РГК), у 2022 році спрямували 83% отриманої тарифної виручки на виплату зарплати працівникам, сплату податків та розрахунки з групою Нафтогаз та ОГТСУ за технологічний газ.

Водночас 3,8 млрд грн не було отримано операторами ГРМ через воєнні дії, зупинку підприємств та виїзд громадян за кордон. Про це Укрінформу повідомили в пресслужбі РГК.
«Газорозподільним компаніям, які працюють під брендом РГК, вдалося забезпечити стабільність газорозподільних систем в зоні бойових дій і швидко відновлювати пошкоджені газові мережі після деокупації, – сказав генеральний директор Регіональної газової компанії Олексій Тютюнник. – Нам вдалося в умовах війни утримати досить високий рівень розрахунків на рівні 83%. Це дало можливість забезпечити розрахунки з основними контрагентами, здійснювати капітальні вкладення в реконструкцію та відновлення газових мереж, сприяти зміцненню обороноздатності України».

Найбільшою статтею витрат у 2022 році стала оплата праці. На це спрямовано 6,4 млрд грн. Оператори ГРМ зберегли всі робочі місця з початком війни і здійснили релокацію частини працівників з «бойових» регіонів.
Другою за розміром статтею витрат стали податки. До державного та місцевих бюджетів у вигляді податків було спрямовано 4,9 млрд грн. Це на 14% більше, ніж у довоєнному 2021 році.
На третій сходинці – витрати на закупівлю технологічного газу. Загалом на розрахунки з групою Нафтогаз, ДК «Газ України» та ОГТСУ спрямовано 3,2 млрд грн.
Близько 450 млн грн було спрямовано на відновлення розподілу газу на деокупованих та постраждалих внаслідок бойових дій територіях.
Крім цього, РГК у 2022 році активно підтримувала Збройні сили України та надавала гуманітарну допомогу. На ці потреби спрямовано близько 181 млн грн.
Водночас газорозподільні компанії не отримали 3,8 млрд грн, які НКРЕКП передбачила у тарифах. Недоотримання тарифної виручки пояснюються воєнними діями, вимушеною міграцією українців за кордон та зупинкою промислових підприємств.
У 2023 році ситуація може погіршитися. РГК прогнозує, що через продовження війни рівень розрахунків буде падати. На це впливають також величезні руйнування будинків, підприємств та інфраструктури газорозподільних мереж.
Як повідомлялось, із 24 лютого 2022 року газовики РГК повернули газопостачання до 555 тисяч домогосподарств у 330 населених пунктах, відновили роботу більш як 2012 ГРП і ШГРП. На трьох сучасних заводах RGC Production у 2022 році було виготовлено 1 222 ШГРП і 266 ВОГ, а в метрологічних центрах RGC Metering виготовлено близько 100 тис. лічильників. Газорозподільні компанії, що працюють під брендом РГК, у 2022 році сплатили до державного та інших бюджетів 4,54 млрд грн.
Регіональна газова компанія – виробничо-технологічна компанія, яка спеціалізується на операційних, виробничих, інжинірингових та R&D рішеннях для газорозподілу. Проєктні центри, виробничі потужності та логістична мережа забезпечують сучасним обладнанням потреби української газової інфраструктури та інтегровані з глобальними ринками.