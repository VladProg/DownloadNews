Польща внесе €20 мільйонів до ініціативи Grain from Ukraine ("Зерно з України"), яка покликана забезпечити доставку українського зерна до країн Африки.

Про це заявив Прем'єр-міністр Польщі Матеуш Моравецький на спільній з Президентом Володимиром Зеленським та лідерами іноземних держав зустрічі з представниками ЗМІ за результатами установчого Міжнародного саміту ініціативи «Grain from Ukraine», повідомляє кореспондент Укрінформу.
"Ми маємо продовжувати надавати підтримку цим зусиллям, тому що Україна страждає і в той же час Президент Зеленський готує цю дуже щедру ініціативу на допомогу країнам Африки, Близького Сходу та Азії ... Ми хочемо підтримати цю ініцативу і виділяємо 20 млн євро на ініціативу Президента Зеленського", - сказав Моравецький.

Відео: Офіс Президента, Телеграм
Він також запевнив. що Польща ніколи "не складе зброї" і не припинить допомагати українцям у героїчній боротьбі проти варварського російського режиму, і висловив упевненість у перемозі України.
Як повідомлялося, продовольча ініціатива України, спрямована на подолання зернової кризи в африканських країнах, на першому саміті зібрала $150 мільйонів від понад 20 країн-учасниць і ЄС.