Кабінет Міністрів закликає підприємців і місцеву владу долучатись до програм підтримки бізнесу і населення.

Як передає Укрінформ, про це повідомляє пресслужба Мінекономіки, за підсумками зустрічі першого віцепрем'єр-міністра України – міністра економіки України Юлії Свириденко з Асоціацією міст України. https://www.me.gov.ua/News/Detail?lang=uk-UA&id=338868ef-5e62-49e7-9609-7cf57bac5391&title=MistsevaVladaMozhe
«Ми маємо низку програм з підтримки та розвитку бізнесу. Серед них – єРобота, єОселя, “Доступне кредитування 5-7-9%”, Індустріальні парки. Долучитися до кожної із них можете і ви (місцеві органи влади - ред.). Адже підтримка підприємництва у регіонах — це інвестиція у майбутнє. Це нові робочі місця, збільшення податків, покращення бізнес-клімату», - сказала перший віцепрем'єр-міністр України – міністр економіки України Юлія Свириденко.
За її словами, за останні 6 місяців на підтримку потреб безпеки та оборони було спрямовано 58% всіх коштів держбюджету. Свириденко наголосила, що армію та військових Україна фінансує виключно власними коштами. Середньомісячні військові видатки становлять 137 млрд гривень. А від податкової і митниці бюджет отримує лише 100 млрд грн на місць.
«Тому наша економіка має працювати. І це залежить як від уряду, так і від місцевої влади», - підкреслила Свириденко.
Одним із дієвих механізмів децентралізації вона назвала створення індустріальних парків. Таким чином місцева влада може сформувати сприятливий бізнес-клімат у своїй громаді та регіоні. Ініціювати створення індустріального парку може державна, місцева влада, а також приватні особи на землі, призначеній для ведення промисловості.
Ще один важливий напрямок – розвиток будівельної галузі. Для цього Уряд запустив програму доступних кредитів на житло єОселя.
Від початку її дії вже було видано 2497 доступних кредитів на майже 3,5 мільярди гривень. Загалом понад 62 тисяч українців залишили заявки на оформлення іпотеки.
«З 1 серпня ми запустили другу хвилю єОселі. Цього тижня нам вдалося суттєво збільшити фінансування програми, тож до кінця року зможемо видати 10 тисяч кредитів на житло. І знову, ви — органи влади на місцях, можете стати підтримкою для будівельної галузі. Наприклад, спільно фінансувати перший внесок учасників програми, долучатися до компенсації частини кредиту, чи частини відсоткової ставки. Це вже працює у деяких регіонах», - пояснила Свириденко.
Так, Закарпатська ОВА компенсує відсоткову ставку військовим ЗСУ, які служать за контрактом. Миколаївська ОВА частково відшкодовує виплати по іпотеці військовим ЗСУ, які перебували у полоні. Чернівецька ОВА компенсує частину відсоткової ставки за іпотечними кредитами військовим, силовикам, ветеранам війни та учасникам бойових дій, особам з інвалідністю внаслідок війни та внутрішньо переміщеним особам.
Щоб запровадити програму компенсації у своєму регіоні, місцевій владі потрібно звернутись до «Укрфінжитла».
Як повідомляв Укрінформ, гранти на відкриття власної справи в межах урядової програми єРобота вже отримали сім тисяч українців.
Фото: me.gov.ua