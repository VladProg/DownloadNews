У І кварталі 2023 року міжнародні партнери в межах проєкту Світового банку «Підтримка державних видатків для забезпечення стійкого державного управління в Україні» (PEACE in Ukraine) компенсували пріоритетні видатки українського бюджету на суму 4,3 млрд дол. США.

Про це повідомляє Міністерство фінансів України, передає Укрінформ.
«Міжнародні партнери спрямували 4,3 млрд дол. США в рамках проєкту PEACE на відшкодування пріоритетних видатків І кварталу 2023 року. 93% коштів - гранти від Сполучених Штатів Америки», - йдеться в повідомленні.
Крім того, Україна отримала $15 млн грантової допомоги від Фінляндії та кредит у розмірі $272 млн (252,3 млн євро) від Світового банку.
У цілому у І кварталі 2023 року здійснено 171,9 млрд грн ($4,7 млрд) видатків з державного бюджету, які підлягають відшкодуванню міжнародними партнерами України у межах проєкту PEACE.
Зокрема, компенсовано 105,7 млрд грн (61,5%) видатків на соціальну сферу, що включають допомогу 2 млн внутрішньопереміщеним особам (18,6 млрд грн), житлові субсидії (9,6 млрд грн) для 1,9 млн людей.
Ще 25,8 млрд грн (15%) – видатки сфери охорони здоров’я на оплату праці понад 0,5 млн медичних працівників.
25 млрд грн (14,5%) компенсовано видатків у сфері освіти, що включають оплату праці 0,5 млн вчителів середніх шкіл і 135 тис. працівників закладів вищої освіти.
Також 8 млрд грн (4,7%) направлено на зарплати 57 тис. рятувальників ДСНС.
Як повідомлялося, у 2022 році міжнародні партнери в межах проєкту Світового банку «Підтримка державних видатків для забезпечення стійкого державного управління в Україні» (PEACE in Ukraine) компенсували гуманітарні видатки українського бюджету на суму $14,5 млрд.