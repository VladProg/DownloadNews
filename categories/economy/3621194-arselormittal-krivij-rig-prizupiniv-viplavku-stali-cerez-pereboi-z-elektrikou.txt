ПАТ «АрселорМіттал Кривий Ріг» призупинило виплавку сталі та виробництво прокату. В роботі залишається обмежена кількість потужностей.

Про це підприємство повідомляє у Фейсбуці, передає Укрінформ.
«Наявних обсягів електроенергії не достатньо, щоб підтримувати виробництво навіть на рівні 20% потужності. «АрселорМіттал Кривий Ріг» тимчасово припинив виплавку сталі та виробництво прокату», - йдеться в повідомленні.
Наразі в роботі залишаються коксові батареї №№ 5, 6. Ще дві коксові батареї (№№ 3, 4) та доменна піч №6 перебувають у режимі гарячої консервації. Обидва кар’єри підприємства та фабрики ГЗК – знеструмлені.
Зазначається, що підприємство повернеться до нормального режиму роботи, як тільки фахівцям вдасться поновити енергетичну інфраструктуру України.
Як повідомлялося, 10 жовтня росія здійснила першу масовану ракетну атаку по території України. Внаслідок обстрілу було пошкоджено близько 70 об'єктів, з яких 29 об'єктів критичної інфраструктури. 15 листопада росіяни завдали чергового масового удару по енергетичних об’єктах. Атака на енергосистему стала найбільшою з початку російської агресії. Унаслідок масованої ракетної атаки рф 23 листопада пошкоджено об'єкти енергетичної інфраструктури України, у всіх регіонах відбуваються аварійні відключення, у багатьох населених пунктах електроенергії немає відучора.
Фото: АрселорМіттал Кривий Ріг