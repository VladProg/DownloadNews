Україна та Міжнародний валютний фонд досягнули домовленості про Моніторингову програму із залученням Ради директорів, що допоможе надалі отримати нову фінансову підтримку.

Як передає Укрінформ, про це повідомив Прем'єр-міністр Денис Шмигаль у Телеграмі.
"Україна та МВФ досягнули домовленості про Моніторингову програму із залученням Ради директорів (МПЗР). Це необхідний крок, який дозволить надалі отримати нову фінансову програму підтримки України. Досягнуті домовленості — це важливий сигнал від Фонду про підтримку України в час, коли росія намагається знищити нашу економіку, енергосистему та зупинити життя країни. Моніторингова програма також сприятиме активізації підтримки з боку інших наших союзників", – написав Шмигаль.
Він також висловив вдячність МВФ та всім партнерам, що допомагають Україні вистояти та наближають перемогу.
Окрім того, досягнуто угоди на рівні персоналу щодо моніторингової програми, повідомляє пресслужба Нацбанку.
"За підсумками роботи місії було досягнуто угоди на рівні персоналу (Staff-Level Agreement, SLA) щодо умов Моніторингової програми із залученням Ради МВФ (Program Monitoring with Board Involvement, PMB)", - йдеться у повідомленні.
Зазначається, що така угода є передумовою розгляду керівництвом МВФ питання про затвердження моніторингової програми та обговорення цього питання Радою виконавчих директорів МВФ.
Моніторингова програма не передбачає надання фінансування, водночас її затвердження сприятиме залученню фінансування від інших міжнародних донорів у 2023 році.
Належна реалізація Україною зобов'язань за цією програмою допоможе перейти до нової програми МВФ, що передбачатиме фінансування, наголосили в НБУ.
Пресслужба Нацбанку повідомляє, що відбулася серія зустрічей представників Національного банку, Міністерства фінансів та інших органів влади України з МВФ. За результатами обговорення, зокрема, визначено пріоритетні напрями роботи, які дадуть змогу й надалі утримувати макроекономічну та фінансову стабільність в Україні.
Домовилися, що Національний банк оновить Стратегію фінансового сектору, що передбачатиме оцінку стійкості банківської системи, концепцію рекапіталізації та роботи з непрацюючими кредитами.
Під час зустрічей розглядалася необхідність відновлення зусиль із закріплення належної практики корпоративного управління на державних підприємствах і в державних банках та захисту незалежності їхніх наглядових рад.
Крім того, обговорювалися заходи фіскальної політики, включаючи шляхи збільшення податкових надходжень, а також кроки для активізації внутрішнього ринку державних запозичень, що дасть змогу уникнути монетарного фінансування бюджету в 2023 році.
"Ми вдячні колегам із Фонду за черговий плідний раунд переговорів і розуміння того, наскільки сьогодні час є важливим для України. Ми й надалі відчуваємо підтримку з боку МВФ та, я переконаний, маємо спільну позицію щодо подальшої співпраці", – наголосив голова Національного банку України Андрій Пишний.
Зі свого боку, він підтвердив готовність до роботи за новою програмою й до виконання закладених у неї зобов'язань.
Як повідомлялося, місія МВФ розпочала онлайн-дискусії з представниками України щодо нової програми кредитування. Також повідомлялося про те, що Україна та місія Міжнародного валютного фонду під час онлайн-дискусій обговорять Моніторингову програму, яка окреслить напрями монетарної та податково-бюдженої політики щодо підтримки макроекономічної та фінансової стабільності.