Австрія зробить внесок у розмірі 20 млн євро до нового фонду допомоги Україні від Світового банку.

Як передає Укрінформ з посиланням на APA, про це заявив міністр фінансів Австрії Магнус Бруннер у суботу після зустрічі з віцепрезидентом Світового банку Анною Б'єрде.
"Таким чином ми демонструємо нашу солідарність з населенням і робимо стійкий внесок у стабільність в Європі", – сказав Бруннер.
Австрійський внесок стосується новоствореного цільового фонду Світового банку з надання допомоги, відновлення та реконструкції України Ukraine Recovery Trust Fund (URTF). Траст-фонд спрямований на підтримку України у плануванні та впровадженні заходів з відбудови, а також у підтримці державних послуг, у т.ч. в енергетичному секторі.
Глава Міністерства фінансів Австрії підкреслив, що відбудова "не може чекати до закінчення війни", і підтримка заходів у цьому напрямку є важливим завданням для Австрії.
Як повідомлялося, у жовтні Світовий банк заснував новий траст-фонд з метою першочергового відновлення України – Ukraine Recovery Trust Fund.
Загалом під час воєнного стану Світовий банк затвердив для України три позики на загальну суму 1,85 млрд євро та 91,16 млн дол.