Європейський Союз заснував «коридори солідарності» для експорту українських сільськогосподарських товарів з метою підтримати Україну, тож шукає взаємоприйнятні шляхи розв'язання проблеми українського зернового експорту до сусідніх країн.


Про це сьогодні у Брюсселі під час пресконференції за підсумками засідання Колегії Єврокомісії заявив виконавчий віцепрезидент цієї Євроінституції Валдіс Домбровскіс, повідомляє кореспондент Укрінформу.
«Ми провели обговорення щодо «коридорів солідарності» та збільшення українського сільськогосподарського імпорту в країни ЄС, особливо у сусідні країни. Робота над усіма цими важливими аспектами продовжується в рамках Спільної координаційної платформи із залученням України та країн-членів ЄС, яких це стосується. Тож у нас попереду напружена робота впродовж наступних днів і тижнів», - сказав Домбровскіс.
Відповідаючи на запитання журналістів щодо ставлення до пропозицій продовжити існуючі тимчасові захисні заходи проти імпорту українського зерна до ЄС та до наміру України оскаржити таке можливе продовження в рамках СОТ, Домбровскіс зауважив, що Єврокомісія шукає рішення, яке було б найкращим для усіх сторін.
«Ми знаємо про таку позицію. Ми шукаємо рішення, яке буде найкращим для всіх, хто до цього долучений. Ми ініціювали ці «коридори солідарності», щоб надати Україні альтернативу Чорноморському експортному шляху. Ми поступово збільшуємо спроможності для збільшення експорту українських сільськогосподарських товарів. За прогнозом, упродовж наступних місяців обсяг експорту складатиме 4,7 мільйона тонн на місяць», - зауважив представник Єврокомісії.
Він повідомив, що європейська сторона працює для збільшення транзитної спроможності Дунайського коридору до 4 мільйонів тонн зерна на місяць та шукає можливість розвинути й інші, альтернативні транзитні шляхи.
«Ми шукаємо рішення, які будуть консенсусними та дозволять нам уникнути будь-яких торговельних суперечок. ЄС має намір підтримувати Україну. Безумовно, ми враховуємо також всі занепокоєння, що мають країни-члени. Ми ухвалюватимемо рішення, які відповідатимуть інтересам кожної із сторін», - зауважив виконавчий віцепрезидент Єврокомісії.
Він нагадав, що Спільна координаційна платформа була заснована Єврокомісією у травні цього року саме для розгляду цих питань та для пошуку консенсусних рішень. З правової точки зору, за його словами, існуюча заборона на експорт українського зерна до п’яти сусідніх країн є тимчасовим та виключним захисним заходом, що вживається в рамках регуляторних правил ЄС у сфері так званих автономних заходів у торгівлі.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.
Фото: Twitter