Міністерство юстиції подало позов до Вищого антикорупційного суду про застосування санкцій до Публічного акціонерного товариства «Авіаційний комплекс ім. С.В.Ільюшина».

Як передає Укрінформ, про це повідомила пресслужба міністерства у Фейсбуці.
«13 листопада 2023 року Міністерство юстиції України подало до Вищого антикорупційного суду позов про застосування санкції, передбаченої пунктом 1-1 частини першої статті 4 Закону України «Про санкції» до Публічного акціонерного товариства «Авіаційний комплекс ім. С.В.Ільюшина», за участю третіх осіб, які не заявляють самостійних вимог, а саме: Публічного акціонерного товариства «Об’єднана авіабудівельна корпорація», Державної корпорації зі сприяння розробці, виробництву та експорту високотехнологічної промислової продукції «Ростех», державного підприємства «Виробниче об’єднання Південний машинобудівний завод ім. О.М. Макарова»», - ідеться в повідомленні.
Зазначається, що в межах позову планується стягнення додатково виявлених активів підсанкційної особи.
За інформацією Мін’юсту, ПАТ «Авіаційний комплекс ім. Ільюшина» є одним із провідних підприємств авіаційної промисловості Російської Федерації, яким здійснюється виробництво, гарантійне та сервісне обслуговування авіаційної техніки цивільного та військового призначення, у тому числі важких військово-транспортних літаків ІЛ-76, які використовуються Росією в ході повномасштабного вторгнення.
Як повідомлялося, на початку жовтня за матеріалами Служби безпеки України Вищий антикорупційний суд задовольнив позов Міністерства юстиції щодо передачі в дохід України продукції російського підприємства ПАТ “Роствертол” на майже 5,5 млн доларів.