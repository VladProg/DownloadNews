Лише за останні пів року Росія імпортувала санкційних західних чіпів на $502 мільйони, на мільйони доларів ввезено верстатів для оборонної промисловості, щонайменше на $171 мільйон - запчастин для цивільної авіації, на $389 мільйонів - iPhone.

Як передає Укрінформ, про це йдеться в розслідуванні видання «Верстка».
Журналістам вдалося підрахувати обсяги ввезених до Росії санкційних товарів за період з 1 січня до 1 липня 2023 року за допомогою закритої митної статистики, а також з'ясувати, як працюють схеми нелегальних поставок.
Так, за даними видання, до Росії, попри санкції, безперешкодно продовжують надходити чіпи подвійного призначення, які можуть використовуватися для виробництва ракет. За останні пів року російська влада розмитнила товари американських компаній Analog Devices Inc. на суму понад $98 млн , Xilinx – понад $75 млн, Microchip Technology – понад $42 млн, Texas Instruments – не менше $38 млн, а також Infineon, найбільшого в Німеччині виробника напівпровідників, – більш ніж на $28 млн.
Ще в Росію ввезли продукцію Marvell, Cypress Semiconductor та Atmel на загальну суму близько $18 млн. Крім того, до Росії ввезли продукцію американських Intel і AMD, зокрема мікропроцесори, на суму понад $169 млн і $35 млн відповідно.
Чіпи подвійного призначення до Росії ввозять сотні компаній. У цьому списку, як встановили журналісти, 11 з 25 найбільших імпортерів – прямі постачальники російських підприємств ВПК.
Проти двох компаній із першої п'ятірки США було введено санкції. Це імпортери, Analog Devices Inc. – «ВМК» та Тесткомплект, які є постачальниками компаній Ростеха. Санкції, запроваджені у січні, не завадили їхній діяльності. З початку року вони завезли компоненти на суму близько 20 млн доларів.
Крім того, компанія «Уніматик» з початку цього року безперешкодно ввезла до Росії верстати італійської O. M. V. та німецької Arinstein на суму не менше 5 млн доларів. До того ж у деяких випадках відправником виступала сама компанія-виробник. Так, у травні «Уніматик» привіз фрезерні верстати. Їх відправила з Італії сама O. M. V. Officine, попри те, що цей вид продукції знаходиться ще під експортним контролем Євросоюзу. Одним із основних держзамовників «Уніматика» є Завод № 9 — провідний у Росії виробник танкових гармат, пише «Верстка».
Крім того, за підрахунками видання, чотири найбільші авіакомпанії Росії – «Аерофлот», S7, «Победа», та «Россия» - з початку цього року ввезли до країни запчастини для літаків на 47, 35, 13 і 15 млн доларів - відповідно. Практично всі комплектуючі від західних виробників.
Ключовими точками реекспорту є Китай, Гонконг, ОАЕ та Туреччина. Важливу роль відіграють країни колишнього СРСР - Казахстан, Киргизія, Вірменія та Узбекистан. Згідно з даними «Верстки», постачання з Євросоюзу йдуть через Італію, Німеччину, Естонію (зазначається, що естонська компанія Elmec Trade OU вже потрапили до списків санкцій США).
У розслідуванні журналісти окреслили схему постачання Росії санкційних продуктів: у третій країні реєструється компанія, яка або викуповує на внутрішньому ринку необхідний товар, або сама замовляє його безпосередньо у виробника і ставить його на реекспорт до Росії.
Загалом, за словами джерела видання, порівняно з минулим роком ввозити товари до Росії стало складніше. Постачальники почали із цим боротися, зокрема – відслідковувати постачання через треті країни.
Як повідомляв Укрінформ, напередодні ЄС ухвалив рішення продовжити обмежувальні заходи проти Росії у зв’язку з її агресією проти України ще на пів року - до 31 січня 2024 року.
Водночас Міністерство фінансів США і Державний департамент оголосили в четвер про введення додаткових санкцій проти Росії, які обмежують насамперед її військовий потенціал, а також можливості для доходів та доступ до високих технологій.