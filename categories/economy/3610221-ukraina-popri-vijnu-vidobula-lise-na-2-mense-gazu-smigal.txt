АТ «Укргазвидобування» за 9 місяців цього року видобуло майже 10 млрд кубометрів природного газу, що на 2% менше у порівнянні з аналогічним періодом торік.

Про це повідомив під час засідання уряду Прем‘єр-міністр України Денис Шмигаль, передає Укрінформ.

«Державна компанія «Укргазвидобування» за 9 місяців цього року видобула майже 10 млрд кубічних метрів природного газу. Попри війну й усі виклики, це лише на 2% менше, ніж було видобуто за цей же період минулого року», - зазначив очільник Кабміну.
Він додав, що відносно м’яка осінь та економія енергоресурсів досі дозволяє Україні закачувати газу більше, ніж його відбирають з газосховищ.
Як повідомлялось, станом на 8 листопада запаси газу в ПСГ становлять 14,6 млрд кубометрів. 98% ресурсу – це українське блакитне паливо, 2% належить нерезидентам. Також на складах ТЕС і ТЕЦ знаходиться 1,5 млн тонн вугілля.