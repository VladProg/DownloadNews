Фонд Державного майна України оголосив проведення у жовтні онлайн аукціонів з приватизації виробничих потужностей шести державних виробників спирту.

Як передає Укрінформ, про це повідомляє пресслужба ФДМУ.
Зазначається, що 10 жовтня відбудеться аукціон з продажу окремого майна Борщівського місця провадження діяльності та зберігання спирту ДП «Укрспирт» у Тернопільській області. Стартова ціна – 13,8 млн грн, гарантійний внесок – 2,8 млн грн.

13 жовтня відбудеться аукціон з продажу єдиного майнового комплексу ДП «Тростянецький спиртовий завод» у Вінницькій області. Стартова ціна – 44,1 млн грн, гарантійний внесок – 8,8 млн грн.

17 жовтня відбудеться аукціон з продажу єдиного майнового комплексу ДП «Барський спиртовий комбінат» у Вінницькій області. Стартова ціна – 4,6 млн грн, гарантійний внесок – 918 тис. грн.

18 жовтня відбудеться аукціон з продажу єдиного майнового комплексу ДП «Гайсинський спиртовий завод» у Вінницькій області. Стартова ціна – 18,5 млн грн, гарантійний внесок – 3,7 млн грн.

19 жовтня відбудеться аукціон з продажу єдиного майнового комплексу ДП «Юрковецький спиртовий завод» у Вінницькій області. Стартова ціна – 15,3 млн грн.

21 жовтня виставляється на приватизацію Залозецьке місце провадження діяльності та зберігання спирту ДП «Укрспирт» у Тернопільській області. Стартова ціна – 30,8 млн грн, гарантійний внесок – 6,2 млн грн.

У ФДМУ уточнили, що умови приватизації МПД «Укрспирту» передбачають зобов'язання нового власника сплатити кошти в розмірі балансової вартості активу на рахунки ДП «Укрспирт» для погашення заборгованості підприємства, в тому числі на виплату боргів по заробітній платі.
Умови приватизації інших спиртзаводів – погашення боргів з зарплати та перед бюджетом, а також недопущення звільнення працівників з ініціативи нового власника протягом 6 місяців.
Як повідомлялось, Фонд державного майна 19 вересня завершив аукціон з приватизації Кобиловолоцького МПД ДП «Укрспирт» (стартова ціна – 25,229 млн грн), розташованого у Тернопільській області. Його продано за 70,2 млн грн.