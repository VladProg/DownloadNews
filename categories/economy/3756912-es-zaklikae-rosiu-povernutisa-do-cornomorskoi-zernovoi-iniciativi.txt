Європейський Союз очікує, що Росія повернеться до Чорноморської зернової ініціативи, та закликає цю країну негайно припинити агресію проти України, включаючи блокаду українських чорноморських портів та експорту українського зерна на світові ринки морським шляхом.

Про це у Брюсселі на брифінгу заявив речник ЄС з питань зовнішньої та безпекової політики Пітер Стано, коментуючи можливі підсумки сьогоднішньої зустрічі президентів Росії та Туреччини у Сочі, повідомляє кореспондент Укрінформу.
«Ми очікуємо, що Росія, принаймні, повернеться до Чорноморської зернової ініціативи. Головне очікування є у тому, що Росія зупинить свою злочинну агресію проти України, частиною якої є блокада Чорного моря, та зупинить атаки, особливо на український зерновий експорт», – сказав Стано.
Він нагадав, що минулої ночі Росія здійснила чергову масштабну атаку на Одеську та Дніпропетровську області, цинічно поціляючи саме в об’єкти, призначені для експорту українського зерна, у тому числі – в Дунайському регіоні.
«Росія такими діями надалі підстьобує зростання глобальних цін на продовольство та глобальну продовольчу кризу, ці дії піддають ризику мільйони вразливих людей по всьому світу. Коли у липні Росія вийшла із Чорноморської зернової ініціативи, вона перервала найбільш надійний шлях для експорту української пшениці та зерна на світовий ринок. Атакуючи портову інфраструктуру просто зараз, вони атакують альтернативні шляхи вивезення українського зерна з України – а саме – «коридори солідарності». Такі дії не є прийнятними», – наголосив речник ЄС.
Він зауважив, що такі атаки лише підкреслюють варварську природу російських дій. Водночас за його словами, шляхом блокування українського експорту Росія отримує величезний прибуток, оскільки провокує зростання світових цін на зерно, та водночас збільшує власний зерновий експорт.
«Такі дії свідчать: всі розмови про те, що ЄС є перешкодою для російського експорту, є дезінформацією, маніпуляцією й брехнею. Ми закликаємо Росію, з одного боку, знову приєднатися до Чорноморської зернової ініціативи, а з іншого – зупинити свою злочинну агресію та військову блокаду Чорного моря», – заявив Стано.
Як повідомлялося, сьогодні у Сочі розпочалася зустріч президентів Туреччини та Росії, головною темою якої є відновлення дії Чорноморської зернової ініціативи.
Напередодні зустрічі, у ніч проти понеділка, 4 вересня, Росія знову атакувала Ізмаїльський район Одеської області ударними дронами, намагаючись уразити об’єкти цивільної інфраструктури, зокрема ті, що задіяні в організації експорту українського зерна через Дунайські порти.