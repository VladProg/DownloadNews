Міністр енергетики України Герман Галущенко обговорив з міністром енергетики та цифрового розвитку Швеції Хашаяром Фарманбаром посилення співпраці в атомній галузі.

Як передає Укрінформ, про це повідомляє Міненерго.
Зазначається, що під час онлайн-зустрічі Галущенко поінформував колегу про критичну ситуацію на Запорізькій АЕС та загрозу ядерній безпеці через дії російських військ.
"На зустрічі також обговорювалось питання диверсифікації постачання ядерного палива і розвиток співпраці між країнами у цьому напрямку. Крім того, на зустрічі йшлося про участь Швеції у процесі відновлення енергетичної інфраструктури України, зруйнованої внаслідок регулярних обстрілів російським агресором", - повідомляє Міненерго.
Галущенко подякував Фарманбару за вже надану шведською стороною допомогу у вигляді обладнання та устаткування. У свою чергу, міністр енергетики Швеції висловив готовність продовжувати підтримку енергетичного сектора України.
У Міненерго повідомили, що 11 донорів зі Швеції уже надали Україні 11 вантажів гуманітарної допомоги. Серед переданого обладнання - 25 силових трансформаторів, 30 гелевих акумуляторів, дизельний генератор.
Як повідомлялося, 22 вересня у Піттсбурзі, США, відбулася тристороння зустріч міністра енергетики України Германа Галущенка, міністра енергетики США Дженніфер Гренголм і генерального директора МАГАТЕ Рафаеля Гроссі.
Сторони обговорили необхідність та шляхи якнайшвидшої деокупації та демілітаризації Запорізької АЕС, а також повернення її під контроль легітимного українського оператора.
Фото: Галущенко/ФБ