Державний департамент США підкреслив актуальність, а також нагальну необхідність продовження дії Чорноморської зернової угоди на тлі спроб росіян перешкодити цій ініціативі та використати поставки продовольства в якості зброї.

Про це йдеться в заяві Держдепу, оприлюдненій у середу на офіційній Твіттер-сторінці, передає Укрінформ.
«Існує термінова потреба продовжити та розширити Чорноморську зернову ініціативу, щоб забезпечити кораблям доступ до портів в Україні і щоб на світові ринки могло потрапити більше продовольства», - наголосили в зовнішньополітичному відомстві США.
При цьому в Держдепі навели висловлювання держсекретаря США Ентоні Блінкена про те, що «світ не має кожні кілька тижнів нагадувати москві, щоб вона припинила використовувати голод як зброю у війні проти України».
Як повідомляв Укрінформ, у середу в Стамбулі розпочалися переговори щодо продовження Чорноморської зернової угоди на рівні заступників міністрів оборони Туреччини, України, росії, а також офіційних представників ООН.