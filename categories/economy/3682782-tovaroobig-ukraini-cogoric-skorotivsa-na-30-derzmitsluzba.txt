За січень-лютий 2023 року товарообіг України становив $16,6 млрд, що на 30% менше, ніж за аналогічний період 2022 року.

Про це повідомляє пресслужба Державної митної служби, передає Укрінформ.
«Протягом січня-лютого поточного року в Україну імпортували товарів на суму $10,1 млрд, а експортували – на суму $6,5 млрд. При цьому оподаткований імпорт склав $8,1 млрд, що становить 80% загальних обсягів імпортованих товарів», - йдеться в повідомленні.
В Держмитслужбі зауважують, що податкове навантаження на 1 кг оподаткованого імпорту за вказаний період склало 0,44 дол/кг, що на 53% більше, ніж за січень-лютий 2022 року.
Зазначається, що за січень-лютий 2023 року найбільше імпортували товарів до України з: Китаю — $1,7 млрд, Польщі — $1 млрд і Туреччини — $760 млн.
За два місяці цього року експортували товарів з України найбільше до: Польщі — на $953 млн, Румунії — на $609 млн та Китаю — на $605 млн.
У загальних обсягах ввезених товарів 71% склали машини, устаткування та транспорт — імпортовано на $2,9 млрд (до бюджету сплачено 17,6 млрд грн, або 27% надходжень митних платежів), паливно-енергетичні товари — на $2,6 млрд (сплачено 16,2 млрд грн, або 25%), продукція хімічної промисловості — на $1,7 млрд (сплачено 11,5 млрд грн, або 18%).
У трійку за обсягами експорту увійшли продовольчі товари — $4,3 млрд, метали та вироби з них — $568 млн, машини, устаткування та транспорт — $521 млн.
За товари, на які встановлене вивізне мито, до бюджету надійшло 223,3 млн грн платежів.
Як повідомляв Укрінформ, за 2022 рік товарообіг України становив $99,7 млрд. Торік в Україну імпортували товарів на $55,5 млрд, а експортували з України продукції на $44,2 млрд.