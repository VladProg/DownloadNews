У серпні експорт російської нафти із західних портів скоротиться приблизно на 100-200 тис. барелів на день порівняно з нинішнім рівнем.

Як передає Укрінформ, про це повідомляє Reuters із посиланням на поінформовані джерела.
Починаючи з листопада, країни-члени ОПЕК і основні виробники, зокрема і Росія, відомі як ОПЕК+, скорочують поставки нафти для підтримання цін.
Цього місяця Москва пообіцяла скоротити експорт нафти у серпні на 500 тис. барелів на добу, тоді як Саудівська Аравія продовжила скорочення видобутку на1 млн барелів на добу.
«Серпневі скорочення видобутку поглиблять скорочення експорту в період з травня по липень, яке вже становить 500 тис. барелів на день», – пише видання, посилаючись на торгові джерела та дані інформаційного порталу Refinitiv Eikon.
Зазначається, що липневі навантаження нафти із західних портів, зокрема Приморськ та Усть-Луга в Балтійському морі та Новоросійськ у Чорному морі, цього місяця впадуть до 1,9 млн барелів на добу. У червні це показник становив 2,3 млн барелів на добу, а в травні – 2,4 млн барелів на добу.
За даними трьох поінформованих джерел, РФ доручила нафтовим компаніям скоротити плани поставок на наступний місяць.
У четвер віцепрем’єр-міністр Росії Олександр Новак, який відповідає за відносини Москви з ОПЕК+, заявив, що російські компанії самі вирішуватимуть, чи скорочувати видобуток нафти в серпні, але завдання РФ – скоротити поставки на світові ринки.
На думку трейдерів, якщо Росія прагне скоротити експорт нафти у серпні, компанії можуть перенести певні заплановані роботи на осінні місяці, щоб збільшити внутрішнє споживання нафти або скоротити видобуток сировини, йдеться у повідомленні.
Загальний експорт російської нафти та продуктів оцінюється у 7 млн барелів на добу, проте дані залишаються засекреченими з початку повномасштабного вторгнення РФ в Україну.
Як повідомляв Укрінформ, Китай та Індія у травні отримали рекордні обсяги російської нафти.
Фото: Bloomberg