У Росії банки з 1 жовтня більше не зможуть використовувати SWIFT для передачі фінансової інформації при переказах коштів на території РФ.

Як передає Укрінформ, про це повідомляє Інтерфакс.
Згідно з вимогою центробанку РФ, відтепер банки повинні будуть передавати інформацію про перекази всередині країни тільки через Систему передачі фінансових повідомлень (СПФС), а також через власні банківські системи або послуги сторонніх російських компаній, що забезпечують передачу та зберігання інформації щодо фінансових повідомлень тільки на території РФ.
При цьому ця вимога не поширюється на транскордонні перекази, а також на випадки передачі інформації в рамках платіжної системи з метою розгляду заяв клієнтів щодо операцій з використанням електронних засобів платежу.
Система передачі фінансових повідомлень з'явилася у відповідь на першу хвилю санкцій проти РФ у 2014 році, під яку підпала і низка банків.
СПФС - аналог SWIFT, який забезпечує передачу фінансових повідомлень як у Росії, так і її межами. СПФС за даними за перше півріччя 2023 року налічує 514 учасників, зокрема понад 130 нерезидентів, повідомляла перший заступник голови ЦБ Ольга Скоробогатова.
SWIFT (Society for Worldwide Interbank Financial Telecommunications) - це система передачі фінансових повідомлень (платіжних доручень, довідкової інформації) для виконання транзакцій на ринку платежів, цінних паперів, похідних фінансових інструментів. Система об'єднує понад 11 тис. фінансових установ у понад 200 країнах. Низку російських банків, які підпали під санкції, вже відключено від SWIFT.
Як повідомляв Укрінформ, Європейський центральний банк закликав банки єврозони згорнути всі операції в Росії.