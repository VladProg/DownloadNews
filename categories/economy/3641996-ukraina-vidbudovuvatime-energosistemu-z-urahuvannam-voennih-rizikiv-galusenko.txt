Україна у відбудові енергетики буде враховувати всі мілітарні ризики для системи.

Як передає Укрінформ, про це повідомив міністр енергетики Герман Галущенко під час телемарафону «Єдині новини».
«Безумовно, зараз ключовим пунктом у будь-якій реконструкції нашої енергосистеми буде питання мілітарних ризиків для системи. Вже є напрацювання. Вони вже реалізуються. Ми створимо енергосистему, яка, окрім сучасних технологій та інновацій, буде мати потужний захист саме від військових загроз», – зауважив він.
Галущенко зазначив, що до повномасштабної війни Міненерго мало стратегію розвитку енергетики в Україні, і вона визначала рівень потужностей та обсяги, за якими Україна повинна була вийти до цілей "зеленого" переходу. Всі ці принципи зберігаються, але вони будуть модифіковані з урахуванням нових викликів, що стоять перед енергосистемою України.
Як повідомлялося, починаючи з 10 жовтня, росіяни випустили на українські енергетичні об'єкти понад тисячу ракет і дронів. Енергосистема витримала дев’ять хвиль масованих терористичних атак. Наразі Україна перебуває у щоденній готовності до нових масованих обстрілів з боку росії. Якщо обстрілів не буде, новорічні свята пройдуть без аварійних відключень.