За планом осінньої лісокультурної кампанії державне підприємство “Ліси України” планує висадити понад 86 млн сіянців дерев на території майже 14 тис. га.

Про це повідомив генеральний директор ДП “Ліси України” Юрій Болоховець у Фейсбуці, передає Укрінформ.
“Націлені на створення лісів нової якості - більш стійких до змін клімату, менш вразливих для шкідників та пожеж”, - підкреслив Болоховець.
Тому, за його словами, площі монокультур будуть зменшуватися та проєктуватимуться переважно змішані лісові культури.
“У пріоритеті - залісення всіх суцільних зрубів у лісових масивах та деградованих територій, переданих ДП «Ліси України» місцевими громадами”, - каже Болоховець.
За його даними, у процесі насаджень суттєво збільшено частку сіянців із закритою кореневою системою (ЗКС) і за цим показником Україна вже наздоганяє Польщу.
“З 5 відкритих селекційних центрів уже отримуємо 13 млн сіянців із ЗКС. Відкриття ще 4 селекційних центрів збільшить садивний матеріал із ЗСК до понад 25 млн. Такі сіянці дають кращу приживлюваність, більший приріст. Це більша тривалість лісокультурної кампанії”, - повідомив Болоховець.
Він також наголосив на масштабному залісення півдня України.
“Минулими роками там висаджувалось лише 100-200 га лісу. Цього року за кошти ДП «Ліси України» буде висаджено близько 5,4 тисячі га”, - сказав гендиректор ДП.
У Карпатському регіоні на заміну всихаючим штучним смерековим насадженням прийдуть природні буково-ялицеві ліси.
Як повідомлялося, цієї весни ДП "Ліси України" висадили 132 млн сіянців.
Фото: agrostory