ПАТ «Чумак» планує перевести свої переробні потужності з Херсонської області в Одеську.

Як передає Укрінформ, про це повідомляє у Фейсбуці департамент аграрної політики, продовольства та земельних відносин Одеської ОВА.
Про намір херсонського підприємства релокуватися до Одеської області стало відомо під час робочої наради з питань розвитку овочівництва регіону, яку 11 липня провела директор Департаменту аграрної політики, продовольства та земельних відносин Одеської ОВА Алла Стоянова.
«Представник ПАТ «Чумак» повідомив присутніх стосовно планів компанії щодо релокації переробних потужностей з Херсонщини на Одещину, відзначивши, що це буде суттєва підтримка для розвитку агропромислового комплексу регіону», - йдеться в повідомленні.
Зазначається, що підприємство вибрало Одещину через сприятливі кліматичні умови, а робота в регіоні забезпечить додаткові надходження податків до бюджету, а також створить майже 5 000 робочих місць.
Присутні на нараді аграрії Одещини висловили свою думку щодо роботи ПАТ «Чумак» у регіоні.
«Готовий розглянути збільшення посівних площ на 200 гектарів під томати. Враховуючи перспективу створення на Одещині потужного овочевого переробного комплексу— це перспективний проєкт», - зазначив директор СФГ "Колос" Борис Юрескул.
Керівник підприємства “Сім Агро Юг” Сергій Бодя також висловив готовність розширити посівні площі.
“Ми готові підтримати проєкт, який дійсно спрямовано на розвиток нашого регіону”, - підкреслив він.
Як повідомляв Укрінформ, до Дніпропетровської області евакуювалося молочне господарство з-під Бахмута.