Цьогорічне збільшення обсягів вирощування овочів на Одещині, в центральних та західних регіонах сприятиме зниженню цін на складники борщового набору, зокрема цибулі і моркви.

Про це сказав голова комітету ВР з питань аграрної та земельної політики Олександр Гайду, передає Укрінформ із посиланням на пресслужбу парламенту.
«Фермери з тих регіонів, де раніше овочі не висаджували, вже готуються почати цей процес. Адже минулого року ми зіткнулись з дефіцитом моркви та цибулі, третина якої потрапляла на ринки з Херсонщини. Після збору нового врожаю, наприкінці літа та восени, ми очікуємо збільшення пропозиції овочів. Тоді й ціни можуть піти на спад», - зазначив депутат.
Він також додав, що торік українські аграрії збільшили посіви гречки. Її було вирощено більше, ніж потрібно для внутрішнього споживання, що дозволило сформувати резерви.
«Підстав для зростання ціни на гречку цього року немає. Ми очікуємо, що аграрії і у 2023-му збільшать вирощування та виробництво цієї культури. Тож потреби в імпорті не буде. Скоріше за все, ціни на гречку збережуться на тому ж рівні, що й зараз», - резюмував Гайду.
Як повідомлялось, в Україні цьогоріч прогнозується збільшення посівних площ під олійні культури і часткове зменшення - під зернові і кукурудзу. При цьому за валовим виробництвом і потенційною вартістю майбутнього врожаю Україна вийде на показники, аналогічні 2022 року.