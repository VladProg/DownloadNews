Блокування росією зернового коридору загрожує всесвітній харчовій безпеці.

Про це під час брифінгу в Одесі заявив заступник Державного секретаря МЗС Фінляндії Кай Зауер, передає Укрінформ.
«Дії росії мають глобальні наслідки та загрожують харчовій безпеці у світі. Зі свого боку ми всіляко вітаємо зернову ініціативу», - сказав Зауер.
Зауер зауважив, що фіни відчувають солідарність із народом України у боротьбі за свободу, адже самі були жертвами радянської агресії та захищали себе, як зараз захищається Україна.
«Фінляндія підтримує територіальну цілісність та незалежність України. Ми підтримуємо статус кандидата до ЄС і будемо підтримувати Україну далі», - заявив заступник Державного секретаря МЗС Фінляндії.
Зауер також повідомив, що із лютого 2022 року Фінляндія підтримала Україну на суму в понад 1.5 млрд євро та готова взяти участь у відбудові України.
«Ми також будемо займатися перевозом зерна, навчанням, діджиталізацією та іншими секторами», - додав представник Фінляндії.
У брифінгу взяли участь міністри закордонних справ: Латвії - Едгарс Рінкевичс, Данії -Ларс Люкке Расмуссен, Естонії - Маргус Цахкна, Ісландії - Тордіс Колбрун Рейкфйорд, Литви - Габріелюс Ландсбергіс, Норвегії - Аннікен Вітфельдт, Швеції - Тобіас Більстрьом та заступник Державного секретаря МЗС Фінляндії Кай Зауер.
Як повідомлялося, Україна сподівається на підтримку міжнародних партнерів щодо продовження роботи «зернового коридору».