Молочні господарства деокупованих і прифронтових областей без розмінування не зможуть заготовити грубих кормів для худоби та будуть змушені суттєво скорочувати виробництво.

Як передає Укрінформ, про це повідомляє пресслужба Асоціації виробників молока.
Зазначається, що господарства на деокупованих територіях, які пів року і більше фізично не могли здійснювати господарську діяльність, не можуть оплатити послуги з розмінування і ризикують збанкрутувати. За даними АВМ, ці господарства втратили 30-70% своїх молочних стад, зазнали значних руйнувань виробничих приміщень, складів, сільськогосподарської техніки, через пожежі втратили потенційний врожай або не зібрали його через замінування. При цьому підприємства із уражених війною територій не покидають свої ферми.
В асоціації додають, що тарифи на розмінування є різні - від 24 до 150 тис. грн/га, але молочні господарства на деокупованих територіях та у прифронтових областях не мають коштів, щоб оплатити послуги з розмінування.
Генеральна директорка АВМ Ганна Лавренюк підкреслює, що господарствам, які перебували понад пів року в окупації, нереально без гуманітарної підтримки справитися із таким викликом.
"Якщо питання не буде вирішено, цілком можемо очікувати нової хвилі скорочення промислового поголів’я в тій самій Харківській області, що за період окупації вже втратила понад 50% корів молочних ферм", - вважає експертка.
Як повідомляв Укрінформ, на засіданні Національного органу з питань протимінної діяльності наприкінці березня 2023 року було схвалено план заходів щодо гуманітарного розмінування земель сільськогосподарського призначення.
Відповідно до плану в Україні буде обстежено та розміновано 470 тис. 854 га сільськогосподарських земель на території Дніпропетровської, Київської, Миколаївської, Сумської, Харківської, Запорізької, Херсонської, Чернігівської та Черкаської областей.