Нафта еталонних марок у вівторок, 15 серпня, після зниження напередодні торгується слабко й різноспрямовано.

Як передає Укрінформ, про це повідомляє enkorr.
Жовтневі ф'ючерси на сорт Brent на лондонській біржі ICE Futures склала $86,23 за барель, що на 2 центи (0,02%) вище за показник на закриття попередньої сесії. У понеділок ці контракти здешевшали на $0,60 (0,7%) – до $86,21 за барель.
Котирування ф'ючерсів на нафту WTI на вересень на електронних торгах Нью-Йоркської товарної біржі (NYMEX) знизилися на 4 центи (0,05%) і становили $82,47 за барель. За підсумками минулої сесії вони опустилися на $0,68 (0,8%) – до $82,51 за барель.
Негативним чинником для ринку нафти напередодні стали тривожні новини щодо нових проблем серед великих китайських забудовників, які можуть загрожувати економіці країни загалом. До цього нафта дорожчала сім тижнів поспіль.
«Після приємного семитижневого ралі нафта дозріла для відкату, і його спровокували побоювання щодо китайського сектору нерухомості», – написав старший аналітик Oanda Едвард Мойя.
«Якщо Пекін не оголосить масштабних стимулів, тривоги з приводу зростання світової економіки нікуди не подінуться найближчим часом, – додав він. – Швидше за все, дефіцит палива на ринку збережеться, проте якщо проблеми в Китаї посиляться, ціни на Brent можуть впасти на кілька доларів».
Додатковий тиск на котирування у вівторок чинять слабкі статдані з КНР. Як повідомлялося, промвиробництво в Китаї в липні збільшилося на 3,7% порівняно з тим же місяцем минулого року після зростання на 4,4% у червні, а роздрібний продаж підвищився на 2,5% після підйому на 3,1% місяцем раніше.
Аналітики в середньому прогнозували збереження темпів зростання промвиробництва на рівні 4,4% і прискорення зростання роздрібних продажів до 4,5%, повідомляє Trading Economics.