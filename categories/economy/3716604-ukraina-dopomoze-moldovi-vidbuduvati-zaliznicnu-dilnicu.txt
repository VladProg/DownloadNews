Укрзалізниця та ДП «Залізниця Молдови» підписали меморандум про відновлення транспортного коридору Валчінет – Окніца – Бельци – Унгень – Кишинів – Каїнари, який проходить через територію Молдови.

Про це повідомив віцепрем’єр-міністр з відновлення – міністр розвитку громад, територій та інфраструктури Олександр Кубраков, передає Укрінформ з посиланням на пресслужбу міністерства у Фейсбуці.
«Відновлення цієї дільниці – важливий крок для підсилення залізничної логістики на дунайському напрямку. Завдяки залізничному коридору Валчінет – Окніца – Бельци – Унгень – Кишинів – Каїнари експортери отримають зручний транспортний коридор, пов’язаний зокрема, з портом «Рені». Це один з важливих елементів розвитку експортної логістики у Бессарабії», - зазначив він.

Реалізація проєкту здійснюватиметься за кошти партнерів та міжнародних фінансових установ, які виділяють Молдові 32 млн євро. Завершення робіт на дільниці планується наприкінці 2024 року.
Кубраков додав, що проєкт відбудови колії розробили залізничники Молдови в межах ініціативи «Шляхи солідарності», що підтримується Європейською комісією та передбачає розвиток альтернативних логістичних шляхів, зокрема для експорту аграрної продукції України.
Як повідомлялося, з 25 березня між Україною та Молдовою розпочав роботу залізничний прикордонний перехід Березине – Басарабяска. Він дозволяє швидше та дешевше транспортувати вантажі до України з портів Рені, Галац, Джурджулешти й у зворотному напрямку.
Раніше між країнами діяло два прикордонні залізничні переходи: Сокиряни – Окниця та Могилів-Подільский – Велчинець. Відкриття третього прикордонного переходу стало можливим завдяки підписанню відповідного акту між Міністерством внутрішніх справ, Митною службою Республіки Молдова та Державною прикордонною й Державною митною службою України.