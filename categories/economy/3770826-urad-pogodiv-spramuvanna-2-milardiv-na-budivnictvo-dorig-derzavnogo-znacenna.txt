Уряд дозволив Державному агентству відновлення та розвитку інфраструктури спрямувати 2 млрд грн на модернізацію, будівництво, утримання пунктів пропуску на державному кордоні.

Про це розповів на засіданні уряду Прем'єр-міністр України Денис Шмигаль, передає Укрінформ.
"Приймаємо сьогодні постанову, яка дозволить Держагентству відновлення спрямувати 2 млрд грн на модернізацію, будівництво, утримання пунктів пропуску на державному кордоні", - сказав Прем'єр.
За його словами, це частина пріоритетної реформи уряду "Європейський кордон". Вона передбачає, що громадяни та бізнес зможуть швидко, зручно та без бюрократії перетинати кордон з європейськими країнами.
Згодом постійний представник Кабміну у Верховній Раді Тарас Мельничук в Телеграмі уточнив, що погоджено пропозицію Державного агентства відновлення та розвитку інфраструктури щодо використання частини залишку коштів спеціального фонду державного бюджету у сумі 2 млрд гривень, який утворився на 01.01.2023 на рахунку Державного агентства відновлення та розвитку інфраструктури у Державній казначейській службі.
Зазначені кошти будуть направлені для здійснення видатків у 2023 році на фінансове забезпечення будівництва, реконструкції, ремонту і утримання автомобільних доріг загального користування державного значення за програмою «Розвиток мережі та утримання автомобільних доріг загального користування державного значення».
Як повідомлялося, від Державної митної служби Державному агентству відновлення та розвитку інфраструктури України передано 19 автомобільних пунктів пропуску через кордон.