Одеські зерновиробники нині екпортують не лише зерно минулорічного врожаю, а й приступили до відправки замовникам збіжжя врожаю-2022. Вистачить хліба і для внутрішніх потреб, і виконуються 70 заявок на експорт агропродукції.

Про це заявив 26 вересня речник Одеської обласної військової адміністрації Сергій Братчук на брифінгу на тему: «Оперативна та безпекова ситуація в Одеській області» в Медіацентрі Україна — Укрінформ.
«Інтенсивність експорту агропродукції з України продовжує зростати, передусім через порти Великої Одеси. Якщо порівняти експорт вантажів у поточному році, то за півтора місяця їх вивезено зарубіжним замовникам більше, аніж залізничним та річковим транспортом за півроку. От і сьогодні з Одеського порту виходить черговий балкер із зерном, ще дев’ять суден зараз проходять перевірку фахівцями спільний Координаційного центру (складається з турецьких, російських і українських військових та представників ООН – ред.), - зазначив Братчук.

За його словами, обсягів перевалки збіжжя довоєнного часу навряд чи вдасться досягти найближчим часом, але робиться все можливе для збільшення експорту української агропродукції.
Братчук зауважив, що нині аграрії збирають врожай гречки, соняшнику, проса та ведуть посівну кампанію. Зокрема, озимою пшеницею буде засіяно понад 540 тисяч гектарів.
Як повідомлялося, 26 вересня в межах реалізації «зернової ініціативи» з портів «Одеса» та «Південний» вийшли чотири судна з 88,17 тис. тонн агропродукції для країн Азії та Європи.
За даними Мінінфраструктури, від часу виходу першого судна з українським продовольством, враховуючи сьогоднішні, експортовано 4,9 млн тонн агропродукції. Загалом з українських портів вийшло 222 судна з агропродукцією, яка була направлена до країн Азії, Європи та Африки.
Фото: АА