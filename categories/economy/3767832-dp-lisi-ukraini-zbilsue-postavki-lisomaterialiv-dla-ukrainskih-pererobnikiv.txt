За підсумками трьох кварталів 2023 року державне підприємство «Ліси України» відвантажило замовникам 8,68 млн кубометрів лісоматеріалів; це на 1 млн кубометрів більше, ніж за аналогічний період минулого року.

Як передає Укрінформ, про це повідомив у Фейсбуці в. о. генерального директора підприємства Юрій Болоховець.
«За три перші квартали 2022 року компанія поставила покупцям 7,65 млн куб. м лісоматеріалів, за аналогічний період 2023 року – 8,68 млн куб. м», - ідеться в повідомленні.
Як зауважив Болоховець, збільшення обсягів продажу необробленої деревини свідчить про те, що українська деревообробна галузь відновлюється та нарощує виробництво.
Керівник держпідприємства зазначив, що по різних сортах і породах спостерігаються різноспрямовані цінові тренди. Проте середня ціна знеособленого куба лісоматеріалів протягом другого і третього кварталів 2023 року знизилася з 1 810 грн до 1 675 грн.
«Реалізація деревини є прозорою, правила гри на ринку зрозумілі та прогнозовані, про що свідчить зростання відсотка виконання договорів на реалізацію до майже 90%. Таким чином, на даний час ринок є збалансованим. Попит та пропозиція – врівноважені», - додав Болоховець.
Окремо він застеріг недоброчесних учасників ринку, які прагнуть за копійки користуватися державним лісовим ресурсом і намагаються отримувати лісоматеріали за прямими договорами.
"Спроби тиснути на «Ліси України» є абсолютно марними. Повернення до практики ручного регулювання ринку не буде", - наголосив очільник держпідприємства.
Як повідомлялося, ДП «Ліси України» починає наступний етап цифровізації роботи для збільшення прозорості та контрольованості виробничих та бізнес-процесів.