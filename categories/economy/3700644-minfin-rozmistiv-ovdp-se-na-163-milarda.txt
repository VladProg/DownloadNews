Міністерство фінансів 25 квітня на аукціоні з розміщення облігацій внутрішньої державної позики (ОВДП) залучило до державного бюджету майже 16,3 млрд грн.

Як передає Укрінформ, про це повідомляє пресслужба відомства у Фейсбуці.
"Мінфін розмістив сьогодні державні облігації на суму 16,3 млрд грн в еквіваленті", - йдеться в повідомленні.

Міністерство фінансів запропонувало інвесторам гривневі ОВДП: 1,88 млрд грн під 18,5% з погашенням через 1 рік; 2,7 млрд грн під 19% з погашенням через 1,2 року; 1,486 млн грн під 19,5% з погашенням через 1,6 року та 2,19 млрд грн під 19,6% з погашенням через 2 роки.
Також було запропоновано ОВДП у доларах на 166 млн дол. під 4,75% з погашенням через 6 місяців та 54 млн дол. під 4,8% із погашенням через 8 місяців.
Як повідомляв Укрінформ, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня 2022 року. За словами Прем'єр-міністра України Дениса Шмигаля, торік за рахунок випуску військових облігацій було отримано майже 600 млрд грн.