При Міністерстві енергетики України сворена Міжнародна консультативна рада високого рівня для підтримки українських енергетиків.

Як передає Укрінформ, про це повідомляє Міненерго.
"При Міністерстві енергетики України створено Міжнародну енергетичну консультативну раду високого рівня, що має на меті надання підтримки та допомоги українським енергетикам у подоланні викликів та загроз, які несе неприхований енергетичний тероризм російської федерації", - йдеться у повідомленні.
Зазначається, що ключовими сферами діяльності Міжнародної консультативної ради є: сприяння терміновим ремонтам енергетичної інфраструктури; сприяння захисту критичної енергетичної інфраструктури; безпека постачання палива; безпека та захист об’єктів атомної енергетики.
Крім того, рада приділятиме увагу кібербезпеці енергетичного сектору, маршрутам постачання газу та нафтопродуктів, застосуванню інноваційних технологій при відновленні енергоінфраструктури та співпраці у міжнародних організаціях.
У Міненерго зазначили, що перше засідання Міжнародної енергетичної консультативної ради відбулося 1 листопада у Києві під співголовуванням міністра енергетики України Германа Галущенка та єврокомісара з питань енергетики Кадрі Сімсон.
Участь у засіданні також взяли керівники профільних міністерств Канади, Чехії, Данії, Естонії, Фінляндії, Франції, Німеччини, Італії, Японії, Литви, Польщі, Румунії, Словаччини, Іспанії, Швеції, Великобританії, США, представники Секретаріату Енергетичного співтовариства та Міжнародного енергетичного агентства.
Всі учасники засідання висловили намір посилити координацію зусиль у боротьбі з агресором, зокрема, на енергетичному фронті, і підтвердили готовність співпрацювати згідно з цілями і завданнями Міжнародної енергетичної консультативної ради при Міненерго України.
Як повідомлялося, міністр енергетики України Герман Галущенко обговорив із єврокомісаром з питань енергетики Кадрі Сімсон безпеку постачання енергоносіїв у воєнних умовах.
Фото: Міненерго