У Міжнародному валютному фонді позитивно оцінюють рішення Національного банку України перейти від фіксованого курсу до керованої гнучкості обмінного курсу гривні.

Як повідомляє Укрінформ, про це заявив заступник голови місії МВФ в Україні Натан Епштейн під час пресконференції у Києві.
"Це рішення повернутися до гнучкості обмінного курсу відповідає вимогам, які ми визначили у програмі (розширеного фінансування - ред.)", - сказав він.
Епштейн зазначив, що у Фонді вважають це рішення НБУ важливим для стійкості української економіки.
Як повідомлялось, Національний банк України з 3 жовтня 2023 року перейшов до режиму керованої гнучкості обмінного курсу. Нацбанк запевнив, що не відпускає курс у "вільне плавання"; регулятор і далі контролюватиме ситуацію на міжбанківському валютному ринку.