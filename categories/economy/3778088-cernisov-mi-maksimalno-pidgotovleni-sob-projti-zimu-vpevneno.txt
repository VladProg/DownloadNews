Україна максимально підготувалася до наступної зими, в тому числі завдяки збільшенню власного видобутку газу.

Про це заявив голова правління НАК «Нафтогаз» Олексій Чернишов під час Шостого Німецько-українського економічного форуму в Берліні, передає кореспондент Укрінформу.
«Ми максимально підготовлені, щоб пройти зиму впевнено <…> Ми вивчили помилки і слабкі місця, які були раніше, ми підсилилися, але також розуміємо, що й ворог врахував свої помилки», - сказав Чернишов.
Очільник Нафтогазу зазначив, що вперше вдалося накопичити запаси ресурсів та закачати в підземні сховища приблизно 16 млрд кубометрів газу. На його переконання, цього цілком достатньо для впевненого проходження зимового періоду.
Чиновник акцентував на тому, що зростає видобуток власного газу. Цьогоріч НАК додав 7% видобутку і не планує зупинятися.
«Нам вдалося сформувати більший запас газу, ніж ми планували. Це дає нам можливість дивитися впевнено та пройти цю зиму, використовуючи виключно український газ <…> Цього року ми не плануємо жодного імпорту. Такого ще не було в Україні», - зауважив Чернишов, визнавши, що й споживання газу зменшилося порівняно з довоєнним.
Очільник НАК поінформував, що цього року приватні трейдери довірили Україні, Нафтогазу на зберігання понад 2 млрд кубометрів газу, що коштує більш як 1 млрд дол.
Головним викликом для держави Україна наразі є її спроможність втілити в життя необхідні реформи, вважає Чернишов.
«Якими є виклики, які можуть сповільнити або пришвидшити розвиток України? Він один – це спроможність і швидкість реалізації програми <…> не найбільш популярних <…> реформ», - сказав керівник Нафтогазу.
Серед необхідних реформ він згадав, зокрема, запровадження ринку енергії. Так країна зможе стимулювати енергоефективність.
Чернишов наголосив на необхідності залучати приватний капітал. Для цього треба запровадити стимули та зрозумілі правила гри.
«Україна потребує швидкості і якості реформ більше, ніж матеріальної підтримки. Ми маємо самі залучати капітал. Це історичний виклик для України як держави», - підсумував очільник Нафтогазу.
Він подякував німецьким партнерам за багаторічну підтримку.
Як повідомлялося, у Берліні стартував Шостий Німецько-український економічний форум, який зібрав понад 500 представників політикуму та бізнесу. На початку форуму до учасників звернулися Президент України Володимир Зеленський (у відеоформаті) та глави урядів обох держав – України Денис Шмигаль і ФРН Олаф Шольц.