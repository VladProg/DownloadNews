Міжнародне агентство з атомної енергії 4-8 вересня провело ротації своїх місій при українських атомних електростанціях.

Як передає Укрінформ, про це повідомляє Державна інспекція ядерного регулювання (ДІЯРУ).
"Минулого тижня на ВП «Рівненська АЕС», ВП «Південноукраїнська АЕС», ВП «Хмельницька АЕС» було успішно проведено ротацію експертів постійних моніторингових місій Міжнародного агентства з атомної енергії. Також цього тижня успішно проведено ротацію експертів постійної моніторингової місії на ДСП "Чорнобильська АЕС", - йдеться у повідомленні.
Крім того, в.о. голови ДІЯРУ Олег Коріков на Рівненській АЕС провів нараду з представниками МАГАТЕ, які перебувають на станції у складі постійної моніторингової місії та у складі групи інспекторів, яка працювала на РАЕС у межах угоди між Україною та МАГАТЕ за Договором про нерозповсюдження ядерної зброї.
Коріков наголосив на важливості роботи обох груп МАГАТЕ. Так, інспектування у межах Договору про нерозповсюдження ядерної зброї демонструє відкритість України у сфері використання ядерної енергії. Робота ж постійної місії МАГАТЕ на АЕС дозволяє фіксувати усі впливи, яких зазнають українські ядерні установки внаслідок повномасштабного військового вторгнення Росії.
Як повідомлялося, 31 серпня Міжнародне агентство з атомної енергії (МАГАТЕ) провело ротацію своєї місії на тимчасово окупованій Запорізькій атомній електростанції (ЗАЕС).