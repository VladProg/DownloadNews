Кабінет Міністрів затвердив річний звіт «ПриватБанку» і ухвалив рішення про спрямування 24,16 млрд грн дивідендів до державного бюджету.

Як передає Укрінформ, про це повідомляє пресслужба Міністерства фінансів.
«28 квітня 2023 року уряд, відповідно до Закону України «Про банки і банківську діяльність», прийняв розпорядження Кабінету Міністрів України «Деякі питання діяльності акціонерного товариства комерційний банк «ПриватБанк», - ідеться в повідомленні.
Зазначається, що цим розпорядженням затверджено: річний звіт ПриватБанку, розподіл чистого прибутку за 2022 рік, що становить 30 198 млн грн, розмір річних дивідендів, що становить 24 158,37 млн грн, звіт про винагороду членів наглядової ради банку та заходи за результатами розгляду звіту наглядової ради банку.
Рішенням уряду передбачено спрямувати 24 158,37 млн грн на виплату дивідендів до державного бюджету.
Як повідомляв Укрінформ, за підсумками 2022 року чистий прибуток ПриватБанку становив 30,2 млрд грн. У 2022 році було видано 23,8 млрд грн малому та середньому бізнесу, що зумовило збільшення кредитного портфеля юридичних осіб після вирахування резервів на 58%.