Міжнародні донори нададуть Україні 17 млн євро на житлове кредитування для внутрішньо переміщених осіб.

Про це йшлося на зустрічі віцепрем'єр-міністра - міністра з питань реінтеграції тимчасово окупованих територій Ірини Верещук з представниками Держмолодьжитла й Офісу Кредитної установи для відбудови (KfW) в Україні, передає Укрінформ із посиланням на сайт Мінреінтеграції.
«Це одна з найдієвіших програм забезпечення ВПО доступним житлом. Дякую всім причетним, що допомагаєте людям, які опинилися у складних життєвих обставинах. Своєю чергою сприятимемо залученню до грантової програми інших міжнародних донорів. Це стане потужним майданчиком для інтеграції ВПО у нові громади!» – сказала Верещук.
Вже понад 650 переселенців отримали кредит (зі ставкою 3% річних) на загальну суму 892,6 млн гривень. Цю грантову програму реалізує Держмолодьжитло за фінансування уряду Німеччини через Кредитну установу KfW.

Україна та KfW 2021 року успішно реалізують в доступну програму кредитування житла для внутрішньо переміщених осіб.
Як повідомлялося, Державний фонд сприяння молодіжному житловому будівництву 25 січня 2022 року здійснив черговий відбір переможців з-поміж кандидатів на отримання кредиту в рамках проєкту «Житлові приміщення для внутрішньо переміщених осіб», який реалізується урядом України за підтримки уряду Німеччини. Тоді було відібрано ще 150 осіб із числа зареєстрованих кандидатів, які отримають житловий кредит на пільгових умовах.