Глава Пентагону Ллойд Остін у розмові з міністром оборони Данії висловив цілковиту підтримку безпеці в регіоні Балтики та запропонував допомогу США в розслідуванні вибухів на російських трубопроводах «Північний потік» 1 і 2 у Балтійському морі.

Розмова двох лідерів відбулася в середу, повідомляє Укрінформ із посиланням на оборонне відомство США.
«Міністр Остін запропонував зі свого боку повну підтримку Данії, яка розпочала розслідування вибухів (поблизу датського острова Борнгольм – ред.)», - зазначається в повідомленні Пентагону.
При цьому, Остін підкреслив, що Сполучені Штати «залишаються відданими безпеці в Балтійському морі та своєму давньому союзнику Данії».
Глави оборонних відомств двох країн домовилися продовжувати взаємодію в контексті розвитку подій у регіоні.
Як повідомляв Укрінформ, 27 вересня в газопроводах «Північний потік» 1 і 2 сталися витоки газу. В ЄС заявили, що витоки на обох газогонах є результатом навмисних дій.