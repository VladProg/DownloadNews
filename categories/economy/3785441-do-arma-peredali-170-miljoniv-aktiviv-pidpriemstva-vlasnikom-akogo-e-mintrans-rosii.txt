Суд передав в управління АРМА арештовані активи підсанкційного підприємства, засновником якого є російська компанія, а кінцевим бенефіціарним власником – міністерство транспорту РФ.

Як передає Укрінформ, про це повідомляє Офіс генерального прокурора.
За клопотанням прокурорів Одеської обласної прокуратури суд наклав арешт на майно підсанкційного підприємства, засновником якого є російська компанія, а кінцевим бенефіціарним власником – міністерство транспорту РФ.
Під арешт потрапили об’єкт нерухомості, кошти, розміщені на банківських рахунках, та автотранспорт.
Загальна вартість арештованого майна перевищує 170 млн грн.
Прокуратура забезпечила передачу активів в управління Національного агентства України з питань виявлення, розшуку та управління активами, одержаними від корупційних та інших злочинів.
«Діяльність підприємства досліджується на предмет причетності до фінансування підривної діяльності проти України, зокрема для створення та забезпечення функціонування осередків розвідувальної діяльності на користь іноземної держави (ч. 1 ст. 111 КК України)», - додали в Офісі генпрокурора.
Як повідомляв Укрінформ, АРМА розмістило на своїх депозитних рахунках 3,4 млн доларів та 54,3 тис. євро арештованих коштів підсанкційної особи.