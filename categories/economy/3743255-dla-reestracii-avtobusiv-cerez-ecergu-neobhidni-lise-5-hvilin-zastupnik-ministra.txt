єЧерга запрацювала для пасажирських автобусів на пункті пропуску Ягодин-Дорогуськ. Тепер водію, щоби пройти кордон, треба виділити лише 5 хвилин на реєстрацію.

Про це "Українському радіо" зазначив заступник міністра розвитку громад, територій та інфраструктури України Сергій Деркач, передає Укрінформ.
За його словами, електронна черга для перетину кордону — це послуга, яка дозволяє фізично не простоювати в черзі перед кордоном, а приїхати на конкретний час і пройти кордон.
Деркач констатує, що нинішні довгі черги утворюються через те, що "наші пункти пропуску не мають фізично можливості пропускати кількість автобусів, яка зараз йде через кордон. Бо у нас через розв'язану Росією війну закрите авіа- та морське сполучення. Тому всі їдуть залізницею та автодорогами, і навантаження на них дуже велике".
Заступник міністра запевняє, що намагаються систематизувати всю цю роботу, хоча "такий процес нелегкий, бо у нас є 1,5 тисячі міжнародних маршрутів. Щоби зробити це системно і спробувати, як це працює, щоби не створювати будь-яких перешкод, ми вирішили зробити це пілотно на пункті пропуску "Ягодин-Дорогуськ". Саме тут проходить 40-50 автобусів вдень, які мають попередньо зареєструватися в системі електронної черги перед тим, як виїжджатимуть і прибуватимуть до пункту пропуску".
Деркач запевнив, водію, щоби пройти кордон, треба виділити лише 5 хвилин свого часу, щоби зареєструватися і вказати свої дані. В найближчих планах – глобальна реформа пасажирських перевезень в Україні, як міжнародних, так і українських.
Як повідомляв Укрінформ, з понеділка, 31 липня, почалося тестування електронної черги для перетину кордону автобусами на пункті пропуску «Ягодин – Дорогуськ».
У грудні 2022 року на пункті пропуску "Ягодин – Дорогуськ" запрацювала у межах пілотного проєкту електронна черга перетину кордону. У травні єЧерга повноцінно працювала на всіх 16 міжнародних автомобільних пунктах пропуску.
Фото: Західне регіональне управління ДПСУ