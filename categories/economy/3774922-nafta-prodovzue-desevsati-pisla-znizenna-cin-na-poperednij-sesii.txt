Ціни на нафту слабко опускаються на торгах у вівторок, 17 жовтня, увагу трейдерів, як і раніше, сфокусовано на ситуації на Близькому Сході.

Як передає Укрінформ, про це повідомляє enkorr.
Вартість грудневих ф'ючерсів на нафту Brent на лондонській біржі ICE Futures становить $89,63 за барель, що на $0,02 (0,02%) нижче, ніж на закриття попередньої сесії. У понеділок ціна цих контрактів зменшилась на $1,24 (1,4%), до $89,65 за барель.
Ф'ючерси на нафту WTI на листопад на електронних торгах Нью-Йоркської товарної біржі (NYMEX) здешевшали на $0,16 (0,18%), до $86,5 за барель. За підсумками попередніх торгів, вартість цих контрактів зменшилася на $1,03 (1,2%), до $86,66 за барель.
Зниженню цін на нафту в понеділок сприяли повідомлення ЗМІ про те, що США мають намір пом'якшити санкції проти нафтового сектору Венесуели.
За даними газети The Washington Post, уряди США й Венесуели досягли угоди, про що можуть оголосити вже у вівторок. Каракас зобов'язується провести конкурентні вибори у країні під міжнародним наглядом наступного року, а Вашингтон – послабити санкції проти венесуельської нафти, повідомила газета.
Реакція ринку на протистояння Ізраїлю й «Хамас» буде стриманою, якщо не відбудеться подальшого розростання конфлікту, зазначає аналітик Mizuho Bank Ltd. у Сингапурі Вішну Варатан. Стрибок цін на нафту до позначок $100-120 за барель – не базовий сценарій банку, проте ризик такого підйому високий і продовжує зростати, каже експерт.