На деокупованих територіях Миколаївщини та Херсонщини цього року ярими культурами може бути засіяно 30% полів, за умови якщо вони будуть розміновані.

Про це сказав заступник голови Всеукраїнської агарної ради Денис Марчук під час брифінг у Медіацентрі Україна - Укрінформ.
"Ми не будемо фактично бачити початок засіяння ярих культур на території деокупованої Херсонщини, Миколаївщини, тому що там на сьогоднішній день питання №1 - розмінування. Якщо навіть рухатись тими можливостями, які ми маємо на сьогоднішній день в контексті залучення бригад, які займаються розмінуванням, то все одно констатується, що лише 30% полів будуть задіяні під посів ярих культур. За умови, що вони будуть розміновані", - заявив він.


Марчук зазначив, що аграрії Херсонщини та Миколаївщини швидше за все зможуть під час весняної посівної 2023 року посіяти лише пізні ярі культури.

За його словами, на одній тільки Миколаївщині заміновано приблизно 300 тис. га землі і на першому етапі планується розмінувати близько 3,5 тис. га для того, щоб у регіоні можна було займатися овочівництвом.
Марчук розповів, що одним із найбільш замінованих наразі є район Снігурівки. Він додав, що у регіоні розпачата окрема кампанія з розмінування.
Крім цього, Продовольча та сільськогосподарська організація ООН (ФАО) реалізовує окрему програму з розмінування Харківщини.
Як повідомляв Укрінформ, Міністерство аграрної політики та продовольства України планує, що до середини травня розчистять щонайменше 30-40% замінованих сільськогосподарських земель Миколаївської, Херсонської та Харківської областей.