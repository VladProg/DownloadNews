Станом на 23 травня енергосистема працює стабільно, обмеження для побутових споживачів не застосовуються.

Як передає Укрінформ, про це повідомляє Міністерство енергетики у Телеграмі.
«Попри труднощі, енергетична система працює стабільно. Тривають масштабні ремонтні роботи в межах підготовки до нового опалювального сезону. Обмеження для побутових споживачів не застосовуються. Експорт та імпорт електроенергії на поточну добу не планується», – йдеться у повідомленні.
Зазначається, що енергетики продовжують фіксувати пошкодження енергетичної інфраструктури, які виникли внаслідок ворожих обстрілів. Через попередні обстріли та, як наслідок, технологічні порушення у Дніпропетровській області було знеструмлено 16 населених пунктів (усі вже вдалося заживити), в Запорізькій області – 5 населених пунктів.
У Донецькій області також через обстріли без світла залишилися 5 населених пунктів, вже другу добу знеструмлені дві шахти в одному з прифронтових міст регіону.
Крім того, через постійні обстріли прифронтових та прикордонних з Росією територій залишається без світла частина споживачів у Сумській, Харківській, Херсонській, Чернігівській областях. Ремонтні бригади працюють там, де це дозволяє безпекова ситуація.
Водночас триває закачування блакитного палива у сховища. За добу обсяг газу у вітчизняних ПСГ зріс на понад 28 мільйонів кубометрів газу. Запаси блакитного палива зросли і становлять понад 9,3 мільярда кубометрів газу.
Як повідомлялося, 22 травня експорт електроенергії становив: до Молдови - 100 МВт, Польщі – 100 МВт, імпорт відсутній.