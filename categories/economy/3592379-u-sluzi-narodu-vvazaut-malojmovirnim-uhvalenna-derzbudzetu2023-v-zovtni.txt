Голова політичної партії, заступниця керівника фракції "Слуга народу" у Верховній Раді Олена Шуляк вважає малоймовірним ухвалення в другому читанні законопроєкту "Про Державний бюджет України на 2023 рік" у жовтні.

Про це вона сказала під час брифінгу в Медіацентрі Україна – Укрінформ.
"Я думаю, що в жовтні не ухвалимо. Є певна процедура. Зараз готуємося до другого читання", – сказала Шуляк.
Вона відзначила, що цей документ є "бюджетом перемоги", оскільки понад 50% (більше 1 трильйону гривень) планується спрямувати на сектор безпеки та оборони.
"Цей бюджет дуже простий і зрозумілий – усі гроші на оборону, а потім все інше", – підкреслила вона.
Наступним пріоритетом кошторису, за її словами, є соціальна сфера, на яку передбачено більше 430 мільярдів. Народний депутат уточнила, що частину цих коштів буде спрямовано на виплати пенсій та підтримки малозабезпечених верств населення, а також внутрішньопереміщених осіб.
Окрім того, додала Шуляк, більш як по 100 мільярдів гривень у проєкті бюджету закладено на освіту і медицину.
Як повідомляв Укрінформ, Верховна Рада 7 жовтня ухвалила в першому читанні законопроєкт "Про Державний бюджет України на 2023 рік" (№8000).
Перший заступник Голови ВР Олександр Корнієнко та заступниця Голови ВР Олена Кондратюк повідомляли Укрінформу, що парламент має намір ухвалити в другому читанні проєкт закону "Про Державний бюджет України на 2023 рік" (№8000) у жовтні.
Пріоритет проєкту — безпека та оборона України. На відповідний сектор має бути спрямовано 1,13 трлн гривень (майже 50% всього бюджету). Порівняно з бюджетом на 2022 рік зростання видатків на безпеку й оборону буде більш як у 4 рази. Другий пріоритет проєкту – соціальні програми.
Всі інші видатки будуть скорочуватися. Головна стаття економії — зменшення видатків на органи державної влади. Зокрема, планується зменшити кількість чиновників, урізати зарплати та премії, виняток – силові структури. Видатки на утримання органів держвлади буде скорочено на 11,6 млрд грн порівняно з 2022 роком.