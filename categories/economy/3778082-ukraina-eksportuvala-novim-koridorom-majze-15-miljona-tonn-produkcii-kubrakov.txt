Україна вже має результати експорту новим альтернативним коридором, хоча для відновлення економіки необхідні глибоководні чорноморські порти.

Про це заявив віцепрем’єр-міністр з відновлення України – міністр розвитку громад, територій та інфраструктури Олександр Кубраков на 6-му німецько-українському економічному форумі, передає Укрінформ.
“Умова номер один для відновлення економіки - можливість експортувати через глибоководні порти Чорного моря. З моменту, коли Росія вийшла із зернової угоди, ми почали працювати новим альтернативним коридором. У нас вже є перші результати - майже 1,5 млн метричних тонн було експортовано”, - зазначив Кубраков.
За його словами, із серпня 2022 року по липень 2023-го до країн Африки, Азії та Європи доправли 32,9 млн тонн сільськогосподарської продукції. Для виконання більшого об’єму необхідно зосередитись на експортній логістиці.
“Дунай виконує дуже важливу функцію. Коли не працювали порти Великої Одеси, він взяв на себе майже 50% усіх обсягів експорту та імпорту. Це наш великий альтернативний маршрут. Близько 85% Дніпровських шлюзів у критичному стані, а отже потреба у капіталовкладеннях на модернізацію становить 165 млн доларів”, - повідомив Кубраков.
Як повідомляв Укрінформ, за час роботи тимчасового морського коридору Україна експортувала майже 700 тисяч тонн зерна переважно в країни Європи та Африки.