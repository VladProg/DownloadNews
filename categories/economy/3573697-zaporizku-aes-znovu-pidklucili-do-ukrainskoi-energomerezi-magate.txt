Запорізька атомна електростанція знову під’єднана до української електромережі й отримує з неї живлення для підтримання станції в холодному стані.

Як передає Укрінформ, про це офіс Міжнародного агентства з атомної енергії у Відні поінформували його представники на станції.
Зазначається, що фахівці відремонтували одну з чотирьох основних зовнішніх ліній електропередачі, які були пошкоджені під час обстрілів.
Відновлена лінія напругою 750 кВ тепер забезпечує ЗАЕС необхідною енергією для охолодження реактора та інших важливих функцій безпеки.
Два тижні тому електропостачання було перервано, станція отримувала живлення через резервні лінії із сусідньої ТЕС.
Три інші основні зовнішні лінії електропередач залишаються знеструмленими. Усі шість реакторів ЗАЕС перебувають у стані холодної зупинки, але потребують живлення для підтримання безпеки. З 5 вересня станція не виробляє електроенергію.
Хоча ситуація на ЗАЕС покращилася за останній тиждень, вона залишається нестабільною, сказав генеральний директор МАГАТЕ Рафаель Гроссі.
Як повідомляв Укрінформ, ЗАЕС, найбільша атомна станція в Європі, з 4 березня захоплена російськими військовими. Відтоді на майданчику станції загарбники розміщують військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.
МАГАТЕ 6 вересня представило звіт за результатами інспекції ЗАЕС. У документі зафіксовано випадки розміщення російської військової техніки на території Запорізької АЕС, зокрема у машинних залах енергоблоків.
Гендиректор МАГАТЕ Рафаель Гроссі наголосив на необхідності негайного створення зони ядерної та фізичної безпеки на Запорізькій АЕС. Його пропозиція передбачає відсутність атак та обстрілів станції, але не стосується "широкої демілітаризації та переміщення військ".
На ЗАЕС 16 вересня вдалося завезти найнеобхідніші запчастини, матеріали та дизельне пальне.