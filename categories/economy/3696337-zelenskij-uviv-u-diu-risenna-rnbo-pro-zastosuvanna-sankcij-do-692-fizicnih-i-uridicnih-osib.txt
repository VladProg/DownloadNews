Президент Володимир Зеленський своїми указами увів у дію рішення Ради національної безпеки і оборони України від 15 квітня 2023 року про застосування персональних спеціальних економічних й інших обмежувальних заходів до 438 фізичних осіб та 254 юридичних.

Як передає Укрінформ, відповідні документи оприлюднені на сайті глави держави.
Так, згідно з указом №227/2023, Президент увів у дію рішення про застосування та внесення змін до персональних санкцій стосовно 351 фізичної особи — громадян російської федерації, зокрема науковців і підприємців, та 254 юридичних осіб, серед яких — товариства з обмеженою відповідальністю "Газпромнафта-цифрові рішення", "РТ-Інвест транспортні системи" та "Група компаній "Іннотех", акціонерні товариства "Ікс-Холдинг" і "Софтлайн трейд".
Указом №228/2023 Президент увів у дію рішення про застосування персональних санкцій до 87 фізичних осіб — громадян росії, білорусі та України.
Зокрема, санкції застосовані до доньки міністра оборони російської федерації, президентки федерації тріатлону рф Ксенії Шойгу, міністра спорту і туризму республіки білорусь Сергія Ковальчука, російського фігуриста Іллі Авербуха та гімнастки Світлани Хоркіної, українського підприємця Сергія Гаврильчука.
Кабінету Міністрів разом з СБУ й Національним банком України доручено забезпечити реалізацію та моніторинг ефективності персональних санкцій, Міністерству закордонних справ України — поінформувати про про застосування санкцій компетентні органи Європейського Союзу, Сполучених Штатів Америки й інших держав і порушити перед ними питання про запровадження аналогічних обмежувальних заходів.
Контроль за виконанням відповідних рішень покладений на секретаря РНБО. Укази набувають чинності з дня їх опублікування.
Як повідомляв Укрінформ, у березні Зеленський увів у дію рішення РНБО про застосування санкцій до 300 фізичних осіб та 141 юридичної особи.