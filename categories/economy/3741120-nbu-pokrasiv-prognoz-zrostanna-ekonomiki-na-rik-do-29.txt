Національний банк покращив прогноз зростання ВВП на цей рік до 2,9%. Наступного року економіка зросте на 3,5%, а у 2025 році – на 6,8%.

Про це на брифінгу сказав голова Національного банку України Андрій Пишний, повідомляє кореспондент Укрінформу.
"Економіка демонструє стійкість до нових викликів війни і цього року зросте на 2,9%", - сказав Пишний.
За його словами, зростання внутрішнього попиту в умовах стабільного функціонування енергосистеми та макрофінансової стійкості сприяло подальшому відновленню економічної активності. Однак зростання економіки обмежували постійні ракетні обстріли, саботаж роботи “зернового коридору” та нові руйнування інфраструктурних об’єктів.
Крім того, негативно впливали на бізнес торговельні обмеження для української агропродукції з боку низки країн ЄС. Ці чинники зумовили скорочення експорту України в другому кварталі та стримуватимуть відновлення економіки надалі.
Водночас фактичні результати першому кварталу виявилися кращими, ніж передбачав попередній макропрогноз. Пожвавлення економіки тривало і в другому кварталі - як у виробничих секторах, так і в секторі послуг.
"У наступних роках економічне зростання прискориться, враховуючи припущення прогнозу НБУ про зниження безпекових ризиків в середині 2024 року", - сказав голова НБУ.
Він зазначив, що експорт відновлюватиметься активніше після налагодження морської логістики та припинення обстрілів інфраструктури. Поступове повернення мігрантів сприятиме пожвавленню споживчого попиту, а інвестиції суттєво зростуть на етапі відбудови країни. Вагому роль у стимулюванні економіки і надалі відіграватиме м’яка фіскальна політика.
"З огляду на це, НБУ прогнозує зростання реального ВВП у 2024 році на 3,5%, а у 2025 році – на 6,8%", - сказав Пишний.
Як повідомляв Укрінформ, Міністерство фінансів України розраховує на зростання ВВП до 3% за результатами 2023 року.
Фото: Нацбанк