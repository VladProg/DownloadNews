Рахункова палата України ініціювала виключення рахункової палати росії з Міжнародної організації вищих органів аудиту (INTOSAI).

Як передає Укрінформ, про це повідомляє Рахункова палата України з посиланням на свого очільника Валерія Пацкана.
Так, під час виступу на засіданні керівної ради Європейської організації вищих аудиторських установ (EUROSAI) в Лісабоні Пацкан наголосив, що розпочата росією в Україні війна є «головною катастрофою», і ніхто не може напевне сказати, скільки ще вона триватиме й скільки ще буде руйнувань і жертв.
Голова Рахункової палати підкреслив, що ніхто не має права залякувати й шантажувати світ зброєю, зокрема ядерною.
«Сьогодні ні в кого не виникає сумнівів, що росія − країна-терорист, а терористам не місце в поважних впливових міжнародних організаціях. Тому прошу спільноту вищих органів аудиту Європи підтримати ініціативу Рахункової палати щодо виключення счетной палати росії з INTOSAI», − закликав він.
За словами Пацкана, це питання має стати одним із головних на конгресі INTOSAI, що відбудеться в листопаді в Бразилії.
Також голова Рахункової палати запропонував колегам з вищих органів аудиту різних країн бойкотувати всі заходи за участю російської делегації.
«Ми маємо бути єдині у протистоянні агресору. І всі разом повинні докладати максимум зусиль, щоб це безумство зупинити і покарати агресора», − додав Пацкан.
Як повідомлялося, на початку березня за ініціативи голови Рахункової палати Валерія Пацкана було ухвалене рішення, що вищий орган аудиту росії не головуватиме в INTOSAI. Усіма справами організації на сьогодні керують генеральний секретаріат та віцепрезидент. Так триватиме до набуття повноважень президента INTOSAI вищого органу аудиту Бразилії в листопаді поточного року.
INTOSAI є міжнародною професійною організацією, що об'єднує вищі органи аудиту країн, які є членами Організації Об'єднаних Націй. Створена була INTOSAI в 1953 році. Станом на сьогодні до її складу входять вищі органи аудиту 194 країн світу, ще є п'ять асоційованих та один афілійований член організації.
Фото: Рахункова палата України