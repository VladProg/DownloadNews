Унаслідок масованих російських ракетних обстрілів уражено високовольтні підстанції та ТЕЦ, знеструмлення спостерігаються майже в усіх регіонах.

Про це повідомив Прем'єр-міністр Денис Шмигаль у Телеграмі, передає Укрінформ.

"російські терористи сьогодні вкотре продемонстрували своє так зване бажання перемовин. Черговий масований ракетний удар під час саміту G20. Окупанти знову атакували українську енергосистему. Уражено високовольтні підстанції та ТЕЦ. У центральному та східному регіонах задіяні графіки аварійних відключень. У Києві — спеціальні графіки екстрених відключень. Знеструмлення спостерігаються майже в усіх регіонах", - зазначив він.
Водночас глава уряду висловив вдячність військовим, які збили близько 70 із понад 90 російських ракет.
"Ми працюємо. Все відновимо", - запевнив Прем'єр-міністр.
Як повідомлялося, росія 15 листопада здійснила проти України масштабний ракетний обстріл, зафіксовано влучання в об'єкти інфраструктури та житлові будинки.