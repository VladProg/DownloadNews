Львівські аграрії отримають 1,7 млн грн фінансової підтримки з обласного бюджету.

Про це у Телеграмі повідомив начальник Львівської ОВА Максим Козицький, передає Укрінформ.
«Аграріям Львівщини скерували ще 1,7 млн гривень фінансової підтримки з обласного бюджету. Члени профільної комісії ухвалили таке рішення вчора, після того, як розглянули 14 заявок від сільськогосподарських виробників», – повідомив Козицький.
За його словами, відповідне рішення ухвалене на черговому засіданні комісії з визначення одержувачів фінансової підтримки в межах Комплексної програми підтримки та розвитку сільського господарства у Львівській області.
На фінансову підтримку з обласного бюджету можуть розраховувати виробники, які мають укладені договори оренди на земельні частки (паї), належним чином виплачують зарплати та ведуть прозору діяльність і сплачують податки.
З початку року на Львівщині підтримку отримали вже 17 аграріїв на суму 4,2 млн грн.
Ця фінансова підтримка на поворотній основі вже працює у зворотному напрямку. Так, за перший квартал 2023 року повернуто до бюджету розвитку понад 2,4 млн грн раніше наданих кредитів при плані 1,5 млн грн.
Фото: loda.gov.ua