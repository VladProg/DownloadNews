Україна витрачає понад 800 млрд грн щороку на соціальні послуги. Цифровізація цього напрямку дозволить зекономити близько 30 млрд грн та покращити надання допомоги українцям.

Про це повідомив віцепрем’єр-міністр з інновацій, розвитку освіти, науки та технологій – міністр цифрової трансформації Михайло Федоров у колонці для Укрінформу.
«Мінцифри з партнерами почало глобальну цифрову трансформацію соціальної сфери та запустило перший пілот Єдиної інформаційної системи соціальної сфери. Україна витрачає понад 800 млрд грн щороку на соціальні послуги. Ми зробимо сферу прозорою та адресною. Це також значна економія в 30 млрд на рік. А головне, цифровізуючи сферу, ми зможемо справедливо розподіляти кошти та допомагати тим, хто цього справді потребує», - зазначив міністр.
Федоров переконаний, що цифровізація заощаджує кошти державі та змінює культуру людей, викорінюючи з життя побутову корупцію.
«У нас вже є фундаментальний кейс — цифрова трансформація сфери будівництва. Лише за 2022 рік така цифровізація дала 1,5 млрд гривень антикорупційного ефекту та 9,6 млрд гривень економії. Українці можуть отримати 14 будівельних послуг онлайн: від дозволу на початок будівництва до сертифіката про взяття об’єкта в експлуатацію. Без черг, папірців і головне — хабарів», - резюмував очільник Міністерства цифрової трансформації.
Як повідомлялось, Україна отримала 1,25 млрд доларів від США через Цільовий фонд Світового банку. Кошти спрямують на виплати пенсій, зарплати працівників охорони здоров’я та виплати співробітникам ДСНС.