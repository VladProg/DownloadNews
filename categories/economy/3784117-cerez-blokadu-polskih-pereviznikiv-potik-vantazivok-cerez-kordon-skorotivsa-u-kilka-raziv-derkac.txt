Через страйк польських перевізників прикордонні пункти пропуску між Україною та Польщею перетинають в 2-3 рази менше вантажівок, ніж зазвичай.

На цьому в інтерв’ю Укрінформу наголосив заступник міністра розвитку громад, територій та інфраструктури України Сергій Деркач.
«Залежно від пункту пропуску, у ці дні в два-три рази менше (кількість вантажних автомобілів. – ред.), ніж звичайно. Так, за 6 листопада, а страйк почався десь о 13:30, через ПП «Рава-Руська – Гребенне» проїхало 261 вантажівок, через «Ягодин – Дорогуськ» – 252, через «Краківець – Корчова» – 176. Вже 7 листопада, з 0:00 до 16:00, через «Краківець – Корчова» проїхало 265 машин, «Рава-Руська – Гребенне» – 203, «Ягодин – Дорогуськ» – 33», - повідомив заступник міністра.
Напередодні страйку, 5 листопада, через ці три пункти загалом виїхало 936 вантажівок.
За підрахунками Мінінфраструктури, за кожен день блокади пунктів пропуску Україна «втрачає» до 1 000 фур, які б могли виконувати комерційні рейси до Європи.
«До 6 листопада, наприклад, ПП «Ягодин – Дорогуськ» в середньому пропускав 1 430 транспортних засобів в обидва боки за добу. Плюс-мінус по 200-300 пропускали Рава-Руська і Краківець. Загалом ми втрачаємо в день десь до 800-1000 транспортних засобів, які могли б курсувати між Україною та Європою», - зазначив Деркач.
Як повідомлялося, станом на вечір 7 листопада повністю заблокований проїзд вантажного автотранспорту на ПП «Ягодин – Дорогуськ» та «Рава-Руська – Гребенне». Через «Краківець - Корчова» можливий лише виїзд з України. На всіх трьох пунктах пропускають гуманітарні вантажі та пасажирський транспорт.