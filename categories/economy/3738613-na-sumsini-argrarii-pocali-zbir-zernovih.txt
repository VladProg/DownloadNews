На Сумщині аграрії почали збір зернових, урожайність перевищує минулорічну.

Про це під час брифінгу в Сумській ОВА повідомив директор Департаменту агропромислового розвитку Олександр Маслак, передає Укрінформ.
Він зазначив, що наразі аграріями області вже зібрано врожай ранніх зернових культур на площі, що становить 10% від запланованого.
«Загалом в усіх категоріях господарств у цьому році підлягають збиранню ранні зернові та зернобобові культури на площі 210,4 тис. гектарів (86% до минулого року). З них: озимої пшениці – 138,1 тис. гектарів, озимого ячменю – 2,6 тис. гектарів, жита – 5,5 тис. гектарів, ярого ячменю – 21,0 тис. гектарів, ярої пшениці – 27,2 тис. гектарів, вівса – 10,6 тис. гектарів та 5,4 тис. гектарів гороху», – повідомив Маслак.
Збільшилися площі до збирання під озимим та ярим ріпаком, які перевищують 47 тис. гектарів, що у 1,5 рази більше до показника минулого року.
«Якщо порівнювати врожайність, то вона не поступається минулорічній. За станом збирання пшениці врожайність становить близько 55 ц з гектара, ячмінь – 40 ц з одного га, ріпак 30 ц , а в окремих господарствах - навіть 40 ц з га. Це високі показники, які дають можливість підприємствам відшкодовувати понесені витрати на вирощування культур і мати кошти для подальшого ведення обраних напрямків діяльності», – повідомив Олександр Маслак.
Що стосується цьогорічної цінової політики на ранні зернові, то за словами директора Департаменту агропромислового розвитку Сумської ОДА, вона також має позитивну динаміку.
Середня закупівельна ціна на продовольчу пшеницю другого класу становить 5,2 тис. грн за тону, третього класу - понад 5 тис грн за тону, що на 10-15 % вище, порівняно з минулим роком.
«Що стосується ріпаку, то минулого року тонна коштувала 11 тис грн, наразі середня ціна за підсумками минулого тижня – понад 12 тис. грн, є і пропозиції, які перевищують 13 тис грн. Тобто і по даній групі культур є сприятлива цінова ситуація, отже сподіваємось, що це також позитивно впливатиме на економічний стан сільгосппідприємств, які займаються вирощуванням ранніх зернових культур», - зауважив Олександр Маслак.
Особлива увага приділяється безпеці проведення сільськогосподарських робіт. При Сумській ОВА створений штаб щодо сприяння проведення збиральній кампанії, налагоджена взаємодія з силовими структурами.
Як повідомляється, упродовж травня-червня цього року проведене розмінування земель сільськогосподарського призначення на території понад двадцять кілометрів від лінії кордону з російською федерацією на площі 1 760 гектарів у 4 територіальних громадах.
На розмінованій площі проведену сівбу соняшнику та кукурудзи на зерно.
Також на інших земельних ділянках проведено маркування територій та заплановано сівбу озимих культур.
Як раніше повідомлялося, попри повномасштабні воєнні дії на території України, жнива тривають у 22 регіонах, вже намолочено понад 2 млн тонн зерна.