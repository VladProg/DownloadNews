НЕК «Укренерго» відновила постачання електроенергії українцям; диспетчерський центр компанії не прогнозує жодних обмежень споживання у вечірні години.

Про це повідомив голова правління Укренерго Володимир Кудрицький у Фейсбуці, передає Укрінформ.
«Ми відновили постачання електроенергії споживачам. Жодних обмежень споживання у вечірні години доби диспетчерський центр Укренерго не планує. Сьогодні в енергосистемі аварійно відключилися високовольтні лінії, спрацювали системи захисту та через це відбувалися відключення електроенергії в низці регіонів», - зазначив він.
Кудрицький уточнив, що відключення споживачів не пов'язані з дефіцитом потужності в системі. Причини аварійної ситуації – суто технічні і будуть детально з’ясовані в результаті розслідування Державної інспекції енергетичного нагляду та спеціалістів Укренерго.
«Енергосистема пережила 15 масованих хвиль ракетних ударів та 18 потужних дронових атак. Ми робимо все можливе для того, щоб навіть у складних умовах та під час масштабної ремонтної кампанії забезпечити споживачам надійне енергоживлення та стабільну збалансовану роботу енергосистеми», - додав очільник Укренерго.
Як повідомлялось, міністр енергетики України Герман Галущенко доручив Державній інспекції енергетичного нагляду створити комісію для оперативного вивчення причин, з яких 30 травня відбулися аварійні відключення в об’єднаній енергосистемі.
Відключення відбулися близько 13:00 частково у Києві, Харкові, Полтаві, Вінниці, Сумах через зниження частоти в ОЕС. Наразі генерація повністю покриває споживання, тому планових відключень абонентів у жодному з регіонів країни не передбачалося.