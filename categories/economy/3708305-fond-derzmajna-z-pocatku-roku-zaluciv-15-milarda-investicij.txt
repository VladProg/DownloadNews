З початку року Фонд державного майна провів 150 успішних аукціонів, на яких залучив 1,5 млрд грн інвестицій.

Як передає Укрінформ, про це у Фейсбуці повідомив голова ФДМУ Рустем Умєров.
«З початку року ФДМУ провів 150 успішних аукціонів. На цих аукціонах ми залучили 1,5 млрд гривень інвестицій – при цьому стартова вартість лотів лише 301 млн грн», - йдеться в повідомленні.

За інформацією очільника ФДМУ, середня конкуренція за один актив - 5,3 учасника, а середнє зростання вартості об’єктів – у 5 разів.
Рекордним по надходженням у бюджет за 10 років став перший квартал.
Найбільша кількість учасників – 53.
Як повідомлялося, за перший квартал 2023 року держбюджет отримав від приватизації 902 млн грн, що є найкращим показником роботи Фонду держмайна за останні десять років, оскільки в середньому за відповідний період впродовж останнього десятиліття приватизація приносила 234 млн грн.