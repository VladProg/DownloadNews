Національний банк застосував штраф до ТОВ «Укрборг» у розмірі 51 тис. грн за порушення вимог щодо етичної поведінки.

Як передає Укрінформ, про це повідомляє пресслужба НБУ.
Зазначається, що Національний банк з боку колекторської компанії ТОВ «Укрборг» виявив факт порушення вимог законодавства щодо взаємодії зі споживачами під час урегулювання простроченої заборгованості.
До ТОВ «Укрборг» Національний банк застосував захід впливу у вигляді штрафу у розмірі 51 тис. грн за порушення вимог щодо етичної поведінки. Таке рішення Комітет з питань нагляду та регулювання діяльності ринків небанківських фінансових послуг ухвалив на засіданні 20 березня 2023 року.
Йдеться про порушення вимог щодо етичної поведінки, встановлених Законом України «Про споживче кредитування» на період дії воєнного стану в Україні та протягом 90 днів з дня його припинення або скасування, при здійсненні взаємодії щодо врегулювання простроченої заборгованості зі споживачем, який належить до захищеної категорії.
У Нацбанку нагадують, що до категорії захищених осіб належать: військовослужбовці Збройних Сил України, інших утворених відповідно до законів України військових формувань та правоохоронних органів спеціального призначення, Державної спеціальної служби транспорту, Державної служби спеціального зв’язку та захисту інформації України, які проходять військову службу на території України, військовослужбовці, які стали особами з інвалідністю внаслідок захворювання, пов'язаного з проходженням військової служби, члени сімей військовослужбовців, які загинули, померли чи зникли безвісти чи особи, які перебувають у полоні або з якими втрачено зв'язок, зниклі безвісти.
Як повідомляв Укрінформ, у квітні 2021 року Президент України Володимир Зеленський підписав Закон «Про внесення змін до деяких законів України щодо захисту споживачів при врегулюванні простроченої заборгованості» № 1349-ІХ. Документ покликаний захистити боржників від дій недобросовісних колекторів. Влітку 2022 року Національний банк України встановив додаткові вимоги щодо етичної поведінки колекторів при врегулюванні простроченої заборгованості.
Фото: НБУ