У 2023 році Україна вже отримала 18,5 млрд доларів США бюджетної підтримки.

Про це повідомив міністр фінансів Сергій Марченко під час третього засідання Керівного комітету міжвідомчої Координаційної Платформи донорів України, повідомляє пресслужба міністерства.
“У 2023 році Україна вже отримала 18,5 млрд доларів США бюджетної підтримки, ми також отримали запевнення від партнерів щодо продовження підтримки. Працюємо для мобілізації ресурсів і на наступний рік”, — зазначив Марченко.
У контексті відбудови сторони обговорили прогрес у мобілізації ресурсів на потреби швидкого відновлення України, існуючі інструменти донорської підтримки України, можливості страхування військових ризиків.
“Ми заохочуємо наших міжнародних партнерів приєднатися до вже існуючих інструментів фінансування, розроблених спільно з багатосторонніми банками розвитку. Сьогодні ми маємо можливість запропонувати різні майданчики для спрямування до України міжнародної підтримки”, - наголосив міністр фінансів України.
Як повідомлялось, Міжвідомча координаційна платформа донорів розпочала свою роботу 26 січня, коли відбулося перше засідання її Керівного комітету. Ініціатива започаткована для координації існуючих і нових механізмів підтримки бюджету України, а також швидкого відновлення та реконструкції.