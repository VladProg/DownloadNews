З початку року вже відшкодовано 45,5 млрд грн податку на додану вартість, затримок із перевіркою заявок на відшкодування немає.

Як передає Укрінформ, про це повідомив у Телеграмі голова комітету Верховної Ради з питань фінансів, податкової та митної політики Данило Гетманцев.
«З початку року відшкодовано вже 45,5 млрд грн. Це найбільша сума за три останні роки», - йдеться в повідомленні.
За інформацією очільника комітету, жодного прострочення щодо перевірки Податковою службою заявок на відшкодування ПДВ немає. На виконанні в Казначействі знаходиться 3,9 млрд грн.
«Це той ПДВ, відшкодування якого затримується в межах дії п. 55 підрозділу 2 розділу ХХ Податкового кодексу України. Строк затримання – 3-4 тижні. З огляду на зазначене, можемо вважати, що ситуація з відшкодуванням ПДВ стабілізована», - підкреслив Гетманцев.
Як повідомлялося, Бюро економічної безпеки викрило схему незаконного відшкодування ПДВ за рахунок фіктивного працевлаштування осіб з інвалідністю на підприємствах. Ймовірні збитки становлять понад 500 млн грн.