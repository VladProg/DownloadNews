Станом на ранок понад 2,5 тисяч вантажних транспортних засобів перебувають у черзі в бік України через блокування кордонів польськими перевізниками.

Про це сказав речник Держприкордонслужби Андрій Демченко в ефірі телемарафону “Єдині новини”, повідомляє Укрінформ.
“На жаль, блокування на даний момент воно продовжується. Чотири напрямки, де учасники акції по той бік кордону на під’їзних шляхах блокують можливість руху для вантажних транспортних засобів - це напрямки пункту пропуску “Ягодин”, “Краківець”, “Рава -Руська”. І з 23 числа ще додався напрямок пропуску “Шегині”. Станом на ранок сьогодні за інформацією, яку ми маємо від польських прикордонників, у черзі в бік України перебуває більше 2,5 тисяч вантажних транспортних засобів”, - сказав Демченко.
Він уточнив, що найбільше на пункті пропуску “Рава - Руська” — 850 вантажних транспортних засобів, по 600 — на напрямку “Краківець” і “Шегині”, ще 450 на напрямку пункту пропуску “Ягодин”.
За його словами, більш-менш інтенсивний рух по напрямку пункту пропуску “Краківець”.
“Там, до прикладу, понад 300 вантажних транспортних засобів за добу перетнули кордон. Тобто там можна говорити, що за годину пропускають приблизно 5-6 вантажних транспортних засобів”, - додав речник ДПСУ.
Водночас він наголосив, що рух для автобусів і для легкових транспортних засобів не блокується ні на виїзд із Польщі, ні на в’їзд в цю країну.
“Звісно, коли одночасно до кордону прибуває кілька автобусів, це займає час для оформлення всіх пасажирів, які перебувають у транспортному засобі. Але блокування руху для цих транспортних засобів немає”, - додав Демченко.
Він також зазначив, що рух гуманітарних вантажів відбувається, "але в тому невеличкому кількісному показнику, про який я говорив”.
“Тому чи забезпечується повноцінне і повний пропуск гуманітарних вантажів і інших вантажів, про які велася мова, що вони пропускатимуться через кордон — швидкопсувні, важливі вантажі для України, мені складно сказати, що забезпечується повний пропуск. Це треба вже повністю дивитися по тим чергам і по тим вантажним транспортним засобам, які перебувають на території Польщі”, - пояснив речник.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня. Вони також вимагають виключення фур на європейській реєстрації з української е-черги.
Страйк призвів до майже повної зупинки руху вантажного транспорту на трьох прикордонних пунктах пропуску між Польщею і Україною: «Дорогуськ - Ягодин», «Корчова - Краківець», «Гребенне - Рава-Руська». На кордоні утворилися черги з українських вантажівок по кількадесят кілометрів, час очікування сягає багато днів.
23 листопада польські аграрії долучилися до протесту місцевих перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.
Українські водії, які застрягли в Польщі через блокаду кордону місцевими перевізниками, влаштували у відповідь акцію протесту в Перемишлі, а також у прикордонному селі Медика.