Національне антикорупційне бюро (НАБУ) спільно з правоохоронцями Швейцарії розслідує кримінальне провадження, у межах якого в цій країні арештовано 600 кілограмів золота оточення експрезидента Віктора Януковича.

Про це розповів директор НАБУ Семен Кривонос в інтерв’ю Укрінформу.
“Я не можу розголошувати відомості про процедуру повернення золота, оскільки вона пов’язана зі співпрацею з міжнародними органами... але ми сподіваємося, що все повернемо”, - сказав він, відповідаючи на запитання, як рухається ця справа.
Як повідомляв Укрінформ, раніше кейс, у якому арештовано 600 кілограмів золота у Швейцарії, розслідував Департамент міжнародно-правового співробітництва Генпрокуратури під керівництвом заступника генпрокурора Євгена Єніна. У 2019 році, коли у Генпрокуратури закінчилися повноваження слідства, цю справу передали у НАБУ.
У 2018 році в інтерв’ю Укрінформу Єнін розповідав, що правоохоронці з’ясовують рух коштів, за які було придбано 600 кілограмів золота оточенням експрезидента Януковича.
Банківську скриньку з великою кількістю золота, яка належить людині із "сім’ї Януковича", знайшли у Швейцарії після Революції Гідності.