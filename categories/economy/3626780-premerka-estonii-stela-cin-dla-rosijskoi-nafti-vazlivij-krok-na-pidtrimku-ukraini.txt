Прем'єр-міністр Естонії Кая Каллас заявила, що задоволена досягнутою в п'ятницю домовленістю про стелю цін на російську нафту на рівні 60 доларів за барель.

Як передає Укрінформ, про це повідомляє ERR.
«Естонія виконала серйозну роботу для досягнення цього результату, і я задоволена досягнутою домовленістю, бо вона є важливим кроком, який допомагає підтримати Україну та зупинити військову машину росії», - сказала Каллас.
За її словами, спочатку пропонувалося встановити стелю цін у $65. Були й інші ідеї.
«Під час переговорів ішлося і про 70 доларів. Ми змогли переконати партнерів домовитися про значно нижчу ціну. Кожен долар, на який знижується стеля ціни, означає приблизно мінус $2 мільярди доходів росії. Таким чином, те, що нам вдалося домовитися про ціну на 5 доларів нижчу від початкової, означає, що російська військова машина недорахується $10 млрд», - пояснила прем'єр-міністр.
Вона зауважила, що за оцінкою експертів, дуже болісною для росії могла б бути ціна в $30-40 за барель. Однак наразі досягнуто «найкращого з можливих на сьогодні компромісів».
Каллас зазначила, що Естонія також внесла пропозицію регулярно переглядати встановлену ціну та вносити корективи, виходячи з мети зменшити доходи рф. «Крім того, ми домовилися про умову, що стеля має бути на 5% нижчою від середньої ринкової ціни. Я рада, що наші пропозиції стали частиною угоди, і що обговорення стелі ціни триватимуть у майбутньому. Вже в середині січня ми знову переглянемо ціну», – розповіла очільниця уряду Естонії.
Крім того, на її думку, тепер союзники негайно розпочнуть переговори щодо дев'ятого пакета санкцій, «оскільки мета росії - бомбардуванням занурити Україну в морок, ми повинні продовжувати рішучі дії».
Видання нагадує, що 5 грудня набуде чинності заборона імпорту до ЄС російської нафти, що ввозиться морським шляхом. Через два місяці настане загальноєвропейська заборона на російські нафтопродукти. У сумі всі «ці кроки вже зараз впливають на ціну російської нафти» і, як вважає Каллас, найближчим часом очікується посилення цього впливу.
Фото: Форум Україна 30