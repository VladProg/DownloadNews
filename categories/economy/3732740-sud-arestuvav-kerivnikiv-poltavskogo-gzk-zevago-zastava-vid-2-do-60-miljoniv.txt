Суд обрав посадовцям ПрАТ «Полтавський гірничо-збагачувальний комбінат», який підконтрольний підсанкційному мільярдеру Костянтину Жеваго, запобіжні заходи – тримання під вартою або застава від 2 до 60 млн грн.

Як повідомляв Укрінформ, про це повідомляє Державне бюро розслідувань.
Печерський суд міста Києва обрав запобіжні заходи керівництву ПрАТ «Полтавський гірничо-збагачувальний комбінат», а також керівництву фірми, через яку відбувались махінації на підприємстві.
«Відповідно до рішення судді, всі шість підозрюваних мають перебувати в СІЗО з альтернативою внесення застави. Організатор оборудок має внести 60 мільйонів гривень, решта – від 2 до 40 млн грн», - ідеться у повідомленні.

Фото: ДБР
Зазначається, що підозрювані намагались уникнути контактів зі слідством та переховувались, але їх затримали та доставили в суд під конвоєм.
В бюро нагадали, що працівники ДБР у взаємодії з СБУ та Офісом Генерального прокурора наприкінці червня повідомили про підозру керівництву ПрАТ «Полтавський гірничо-збагачувальний комбінат», який належить олігарху-втікачу Костянтину Жеваго. Підозру повідомили керівництву правління комбінату, начальникам відділів, через які здійснювали фінансові оборудки підприємства, а також керівництву фірми-прокладки, через яку відбувались махінації.
Слідство ДБР встановило, що посадовці комбінату протиправно заволоділи майже 400 мільйонами гривень від видобутку та подальшої реалізації корисних копалин державного значення без відповідних дозволів.
«Зокрема, топменеджмент продавав без відповідних дозволів щебеневу сировину, яка виготовлялась з відходів, видобутих у кар’єрі корисних копалин. Готівка від продажу виводилася через конвертцентри та розподілялася між учасниками злочинної групи», - зазначили в ДБР.
Наразі проведено 15 обшуків на території Києва, а також Харківської та Полтавської областей, в офісних приміщеннях та за місцями проживання топменеджерів ПрАТ «Полтавський ГЗК», фірмах-прокладках та підприємств транзитно-конвертаційного сектору.
Шістьом особам вже повідомлено про підозру в учиненні кримінальних правопорушень, передбачених ч. 5 ст. 191 (заволодіння чужим майном шляхом зловживання службовою особою своїм службовим становищем, вчинене організованою групою в особливо великих розмірах) та ч. 3 ст. 209 (вчинення правочинів з майном, щодо якого фактичні обставини свідчать про його одержання злочинним шляхом, вчинене організованою групою в особливо великому розмірі) Кримінального кодексу України.
Вирішується питання щодо застосування зазначеним особам запобіжного заходу.
Слідчі ДБР ініціюють запобіжний захід у вигляді тримання під вартою.
Максимальне покарання за цими статтями – до 15 років позбавлення волі з конфіскацією майна.
Як повідомляв Укрінформ, у червні 2023 року Служба безпеки України спільно з Державним бюро розслідувань повідомили про підозру у привласнені майже 400 млн бюджетних гривень керівництву Полтавського гірничо-збагачувального комбінату, який підконтрольний підсанкційному мільярдеру Костянтину Жеваго.