Австрійська банківська група Raiffeisen Bank International вважає можливим відокремлення свого дочірнього банку в Росії від материнської групи не раніше кінця грудня, хоча раніше йшлося про кінець вересня.

Як передає Укрінформ з посиланням на АРА, про новий термін повідомив аналітикам у вівторок генеральний директор RBI Йоганн Штробль.
"Терміни, встановлені раніше Raiffeisen Bank International (RBI) для можливого відокремлення своєї російської дочірньої компанії, вочевидь, будуть відкладені. Генеральний директор банку Йоганн Штробль заявив аналітикам у вівторок у другій половині дня, що відокремлення стане можливим не раніше кінця грудня. У травні він говорив про можливість відокремлення дочірнього банку до кінця вересня", - йдеться у повідомленні.
Крім того, Штробль повідомив, що RBI продовжує розглядати і варіант продажу своєї російської дочки.
"Однак обидва варіанти пов'язані з високими бюрократичними перепонами і потребують багато часу для реалізації, про що керівництво банку неодноразово наголошувало протягом останніх місяців. Для продажу потрібен покупець, який не перебуває під санкціями, і схвалення президента Росії Володимира Путіна", - зазначається у повідомленні.
За словами Штробля, варіант продажу - "дещо далі, ніж виокремлення". Він також вказав на те, що є зацікавлений покупець з-за меж Росії.
Як повідомляв Укрінформ, австрійська банківська група Raiffeisen Bank International отримала внаслідок роботи в Росії протягом перших шести місяців цього року 685 млн євро чистого прибутку.