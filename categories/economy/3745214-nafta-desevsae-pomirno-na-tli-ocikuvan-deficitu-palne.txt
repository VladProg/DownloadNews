Ціна на нафту у понеділок, 7 серпня, помірно опускається, утримуючись поблизу чотиримісячних максимумів на очікуваннях швидкого дефіциту пального на світовому ринку.

Як передає Укрінформ, про це повідомляє enkorr.
Жовтневі ф'ючерси на Brent дешевшали на лондонській біржі ICE Futures на 9 центів (0,1%), до $86,15 за барель, що на 9 центів (0,1%) нижче за показник на закриття попередньої сесії. Минулої п'ятниці Brent здорожчала на $1,1 (1,3%) – до $86,24 за барель.
Вересневі ф'ючерси на WTI дешевшали на Нью-Йоркській товарній біржі (NYMEX) на 6 центів (0,07%), до $82,76 за барель. За попередню сесію контракт здорожчав на $1,27 (1,6%) – до $82,82 за барель.
За минулий тиждень Brent здорожчала на 2,2%, WTI – на 2,8%, причому обидві марки закрилися на максимумах із 12 квітня.
Саудівська Аравія 3 серпня оголосила про продовження додаткового добровільного скорочення видобутку на 1 млн барелів на добу (б/д) на вересень. Таким чином, фактичний рівень нафтовиробництва в країні наступного місяця очікується на рівні 9 млн б/д.
Крім того, Росія у вересні також продовжить добровільне скорочення постачання на зовнішні ринки на 300 тис. б/д, сказав віцепрем'єр РФ Алєксандр Новак.
«Ми очікуємо, що Brent закінчить рік поблизу позначки $85 за барель. Зрештою ОПЕК+ має повну рішучість обмежити постачання. Ми також чекаємо зростання глобального попиту на нафту на 2% у річному вираженні у другому півріччі 2023 року», – сказав економіст сировинного ринку в Capital Economics Едвард Гарднер.
Дані нафтосервісної компанії Baker Hughes показали, що за минулий тиждень кількість нафтових бурових установок, що діють, у США скоротилася на 4 одиниці, до 525.