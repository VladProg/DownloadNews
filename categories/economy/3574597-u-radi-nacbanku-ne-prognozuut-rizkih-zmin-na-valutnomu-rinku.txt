Найближчим часом не очікується різких змін на валютному ринку.

Про це в Медіацентрі Україна — Укрінформ сказав заступник голови Ради НБУ Василь Фурман під час брифінгу на тему: "Стабілізація валютного ринку, курс гривні, робота банківської системи".
"Ринок стабілізувався. З одного боку Національний банк не дає прогнозів щодо курсу гривні. Але на думку поважних експертів, і я її дотримуюсь, найближчим часом курс буде без змін. На сьогодні ми маємо фіксований курс 36,6 грн за долар, є курс в обмінниках, але він відхиляється в допустимих межах від встановленого", - сказав Фурман.
Він зазначив, що позитивно впливають на гривню такі фактори - як стабілізація міжнародних резервів, зменшення зовнішньоторговельного дефіциту та збільшення обсягів експорту, а також зменшення обсягів монетизації державного бюджету.
Окрім цього, надходження макрофінансової допомоги від зовнішніх партнерів України теж сприяють стабілізації національної валюти.
"Україна станом на сьогодні вже отримала понад 18 млрд дол. США, і очікується ще 12 млрд дол. до кінця року", - зауважив Фурман.
Серед потенційних ризиків, які можуть здійснювати тиск на гривню, експерт виділяє: надмірну участь Нацбанку у монетизації державного бюджету, затягування у часі війни, недостатня фінансова допомога та не ринкові ставки дохідності по ОВДП.
Як повідомляв Укрінформ, у Кабінеті Міністрів планують, що у 2023 році Україна зможе залучити від МВФ та ЄС по 12 млрд доларів, а від США - 18 млрд доларів.