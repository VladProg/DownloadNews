В Україні зараз працюють понад шістсот польських підприємців, ще понад дві тисячі заявляють про таке бажання.

Про це повідомила в інтерв’ю Українському радіо державна секретарка у Міністерстві фондів розвитку та регіональної політики Польщі, уповноважена уряду з питань польсько-українського співробітництва у сфері розвитку Ядвіґа Емілевич, яка нещодавно відвідала Україну, передає Укрінформ.
«Цей останній візит до Києва - це візит, успіх якого перевершив навіть мої очікування. Перш за все, я не очікувала, що так багато польських підприємців не злякаються, а захочуть сісти з нами в автобуси і поїхати до Києва. І це якраз показує, наскільки ми близькі. Понад шістсот польських підприємців працюють в Україні. А понад дві тисячі заявляють про бажання працювати в Україні, розвиватися в Україні, налагоджувати бізнес-зв'язки з українськими компаніями», - сказала вона.
Водночас Емілевич зазначила, що є багато труднощів, пов'язаних не лише з війною в Україні, але й з тим, що дві держави мають різні правові системи. Тому, за її словами, Варшава і Київ домовилися про вдосконалення відповідного законодавства обох країн, про спрощення бюрократичних процедур.
«Часто це не потребує законодавчих змін, а лише якихось процедурних. І ми почули такі речі готовності з боку українського уряду», - сказала уповноважена уряду Польщі.
Вона висловила сподівання, що до кінця серпня цього року Варшава і Київ підготують "дорожню карту" подолання взаємних бар'єрів у розвитку польсько-українського співробітництва.
Як повідомлялося, близько 1,7 тис. польських компаній різноманітного профілю бажають взяти участь у післявоєнній відбудові України.
Фото Світлани Мялик