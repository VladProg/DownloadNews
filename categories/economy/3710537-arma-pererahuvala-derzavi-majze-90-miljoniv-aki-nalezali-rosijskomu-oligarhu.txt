Національне агентство з питань виявлення, розшуку та управління активами, одержаними від корупційних та інших злочинів (АРМА) перерахувало державі активи російського олігарха Шелкова на суму майже 90 млн грн.

Про це повідомляє пресслужба АРМА, передає Укрінформ.
«На виконання рішення Вищого антикорупційного суду АРМА перерахувала державі майже 50 мільйонів гривень та понад 1 мільйон доларів США, які належали структурам російського олігарха Михайла Шелкова», - йдеться в повідомленні.
В АРМА наголошують, що активи бізнесмена, зокрема, корпоративні права та майно ВСМПО «Титан Україна», грошові кошти на банківських рахунках, були стягнуті ВАКС на початку цього року у рамках санкційного механізму. До цього активи перебували під арештом у межах кримінального провадження та знаходились в управлінні АРМА.
Зазначені кошти було передано АРМА у серпні-вересні 2022 року. За період розміщення на депозитному портфелі на арештовану суму нараховано майже 2,7 млн грн у вигляді відсотків, які також отримала держава.


Як повідомлялося, упродовж січня – квітня 2023 року Національне агентство з питань виявлення, розшуку та управління активами, одержаними від корупційних та інших злочинів (АРМА) розшукало кошти і корпоративні права на суму понад 23 млрд грн.