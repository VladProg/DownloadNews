Блокада з боку польських перевізників триває на чотирьох пунктах пропуску на кордоні з Україною, у чергах, за даними польської сторони, стоять 2 450 вантажівок.

Про це повідомив Укрінформу речник ДПСУ Андрій Демченко.
"На напрямках, де блокування розпочалося 6 листопада, за інформацією польських прикордонників, станом на ранок - 1650 вантажівок: Ягодин - 400. Рава-Руська - 600, Краківець - 650. Крім того, у Шегині очікують 800 вантажівок. Блокування на цьому напрямку з 27 листопада триває цілодобово", - сказав речник.
Водночас станом на ранок українсько-словацький кордон розблокований, вантажівки пропускають у штатному режимі. В бік України на напрямку пункту пропуску «Ужгород» очікувало проїзду 500 вантажівок.
Із Угорщини станом на ранок в бік України на напрямку пункту пропуску «Тиса» очікувало проїзду 690 вантажівок.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
23 листопада польські аграрії долучилися до протесту місцевих перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.
Лідер "Громадянської коаліції" Дональд Туск звинуватив польський уряд у бездіяльності в ситуації з блокадою прикордонних переходів на кордоні з Україною.