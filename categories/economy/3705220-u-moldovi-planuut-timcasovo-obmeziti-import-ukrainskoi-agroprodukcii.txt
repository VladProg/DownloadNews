Молдова планує запровадити тимчасові обмеження на імпорт зернових та олійних культур з України.

Про це заявив міністр сільського господарства Молдови Володимир Боля під час зустрічі з головою делегації ЄС Янісом Мажейксом, передає Укрінформ із посиланням на NewsMaker.
Зокрема, Боля заявив про «намір міністерства тимчасово застосувати заходи, які запровадили деякі країни ЄС щодо імпорту зернових та олійних культур з України».
Він додав, що влада Молдови планує компенсувати аграріям акциз на дизпальне та субсидувати вартість засобів для захисту рослин та добрив.
Як повідомлялося, Єврокомісія 2 травня оголосила про запровадження «виключних та тимчасових» запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини.
Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України - і будуть чинними до 5 червня 2023 року.