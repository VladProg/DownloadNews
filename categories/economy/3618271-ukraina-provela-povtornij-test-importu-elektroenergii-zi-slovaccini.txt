Акціонерне товариство «Енергетична компанія України» здійснило повторну тестову поставку електроенергії зі Словаччини.

Як передає Укрінформ, про це повідомляє ЕКУ.
«Тестову поставку імпортної електроенергії зі Словаччини потужністю 1 МВт протягом 2 годин державний енерготрейдер АТ «Енергетична компанія України» (АТ «ЕКУ») успішно здійснив 19 листопада. За останній місяць це вже друга тестова поставка за імпортними контрактами АТ «ЕКУ». Перший тест імпорту електроенергії компанія здійснила 27 жовтня», - йдеться у повідомленні.
У компанії зазначили, що наразі імпорт електроенергії не носить комерційного характеру та здійснюється для перевірки можливості отримувати електроенергію зі Словаччини у разі потреби для енергосистеми.
За словами генерального директора АТ «ЕКУ» Віталія Бутенка, ситуація з енергопостачанням в Україні внаслідок ракетних обстрілів залишається складною та змінюється щодня. “Ми продовжуємо тестувати можливість імпорту, щоб країна мала додаткові інструменти для підтримки енергосистеми» - пояснив він.
Як повідомляв Укрінформ, російська федерація з 10 жовтня масовано атакує українську енергетичну та іншу цивільну інфраструктуру ракетами і безпілотниками.
Прем'єр-міністр Денис Шмигаль 18 листопада повідомив, що внаслідок ракетних ударів росії по критичній інфраструктурі майже половина енергосистеми України виведена з ладу.