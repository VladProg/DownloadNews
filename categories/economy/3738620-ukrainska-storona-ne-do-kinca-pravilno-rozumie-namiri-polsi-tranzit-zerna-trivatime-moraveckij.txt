Українська сторона "не до кінця правильно" розуміє наміри Польщі: транзит українського зерна територією РП триватиме, але країна не допустить дестабілізації власного ринку.

Таким чином глава польського уряду Матеуш Моравецький відреагував на твіт Прем’єр-міністра України Дениса Шмигаля про те, що у критичний момент зриву Росією зернової ініціативи Польща вдається до “недружнього кроку” щодо подальшої блокади експорту українського зерна в ЄС, передає кореспондент Укрінформу.
“Прем’єр України, напевно, не до кінця правильно розуміє наші наміри, оскільки ми погоджувалися і погоджуємося на транзит і немає жодної проблеми з транзитом”,- заявив Моравецький під час пресконференції у четвер у місті Катовіце.
За його словами, Польща не лише не дестабілізує ринок збіжжя, а навпаки – допомагає вивозити за кордон українське збіжжя і продовжуватиме це робити, як тільки після цьогорічних жнив з’являться чергові мільйони тонн українського зерна.
“Але ми не допустимо до дестабілізації нашого внутрішнього ринку і тут йдеться саме про це”, - наголосив Моравецький.
Він підкреслив, що Польща буде дуже твердо захищати інтереси країни і якщо Єврокомісія не продовжить заборону на імпорт до РП українського зерна після 15 вересня, то Польща вдасться до відповідних кроків, аби захистити власну продовольчу безпеку.
Як повідомляв Укрінформ, 19 липня Моравецький заявив, що у разі відмови Єврокомісії продовжити після 15 вересня заборону на імпорт до п’яти країн ЄС зерна з України, Польща в односторонньому порядку “закриє кордон”.
На це наступного дня відреагував Прем'єр-міністр Шмигаль, який у Твіттері назвав цей крок Варшави “недружнім і популістським”, закликаючи Єврокомісію забезпечити безперешкодний експорт українського продовольства до ЄС.
Як повідомлялося, п’ять країн ЄС (Польща, Угорщина, Словаччина, Румунія, Болгарія) наполягають на продовженні до кінця року ембарго на ввезення до своїх країн українського зерна.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Перший віцепрем’єр-міністр - міністр економіки Юлія Свириденко наголосила, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.
Міністри сільського господарства п’яти країн ЄС 19 липня ухвалили у Варшаві спільну заяву, в якій наполягають на продовженні до кінця року ембарго Єврокомісії на ввезення українського зерна, при цьому транзит його зберігатиметься.