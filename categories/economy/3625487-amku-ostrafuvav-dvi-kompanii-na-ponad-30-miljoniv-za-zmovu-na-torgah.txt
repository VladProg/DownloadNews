Тимчасова адміністративна колегія Антимонопольного комітету України оштрафувала на 30,134 млн грн ТОВ «Самбірський радіозавод «Сигнал» і ТОВ «Торговий дім Львівського електролампового заводу «Іскра» за змову на торгах з продажу державного пакету акцій АТ «Тернопільський радіозавод «Оріон».

Як передає Укрінформ, про це повідомляє пресслужба АМКУ.
«Тимчасова адміністративна колегія Антимонопольного комітету України визнала дії ТОВ «Самбірський радіозавод «Сигнал» і ТОВ «Торговий дім Львівського електролампового заводу «Іскра» порушенням Закону України «Про захист економічної конкуренції» у вигляді антиконкурентних узгоджених дій, які стосуються спотворення результатів торгів. За порушення законодавства на компанії накладено штрафи на загальну суму 30 133 600 грн», - йдеться в повідомленні.
Зазначається, що під час розгляду справи АМКУ встановив, що ТОВ «Самбірський радіозавод «Сигнал» здобув перемогу не конкурентним шляхом, а завдяки тому, що попередньо узгодив умови участі в аукціоні з іншим його учасником – ТОВ «Торговий дім Львівського електролампового заводу «Іскра». Завдяки цьому конкуренцію між ними було усунуто.
Торги з продажу акцій проводило регіональне відділення Фонду державного майна України по Тернопільській області у 2018 році. Тоді стартова ціна продажу складала 24 885 870,00 грн (без ПДВ).
Як повідомляв Укрінформ, ТОВ «Самбірський радіозавод «Сигнал» придбав державний пакет акцій АТ «Тернопільський радіозавод «Оріон» у жовтні 2018 року за 57 млн грн.
Основним видом діяльності «Оріону» є виготовлення обладнання зв'язку, зокрема, радіоретрансляторів та радіостанцій, а також виготовлення освітлювального устаткування. Заводу належать 36 будівель, площа складських приміщень - 5,6 тис. квадратних метрів, виробничих приміщень - 35 тис. квадратних метрів.