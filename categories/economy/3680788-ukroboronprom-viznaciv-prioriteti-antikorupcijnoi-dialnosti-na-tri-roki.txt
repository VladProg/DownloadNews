ДК «Укроборонпром» визначив пріоритетні напрямки антикорупційної діяльності на 2023–2025 роки відповідно до Державної антикорупційної програми (ДАП).

Про це повідомляє Укрінформ із посиланням на пресслужбу концерну.
«Пріоритети визначено як для Концерну, так і для його підприємств-учасників. Це підвищить прозорість нашої діяльності, рівень її зрозумілості для громадськості та стане міцним муром проти корупції. Ще ми зробимо необхідні зміни у наших внутрішніх документах, щоб вони цілком відповідали ДАП», - ідеться в повідомленні.
У ДК наголосили, що в Укроборонпромі та його підприємствах створюватиметься відповідна єдина система антикорупційного комплаєнсу з урахуванням найкращих світових і національних практик.
«У Концерні має встановитися корпоративне управління відповідно до стандартів Організації економічного співробітництва та розвитку, системи внутрішнього контролю та управління ризиками, залучення громадськості до аналізу та усунення корупційних ризиків, створення інституту уповноважених з питань запобігання корупції», - додали в ДК.
Як повідомлялось, 7 березня уряд затвердив Державну антикорупційну програму на 2023-2025 роки.