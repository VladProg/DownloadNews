За словами турецьких чиновників, угода, яка дозволяє Україні експортувати врожай з ключових портів через Чорне море, буде продовжена, а Росія поки що погодилася залишитися в угоді.

Як передає Укрінформ, про це повідомляє агенція Bloomberg.
Угода, укладена за посередництва Туреччини та Організації Об’єднаних Націй, збереже відкритим великий торговий шлях на тлі війни Росії в Україні та збільшить світові постачання продовольства.
Москва погрожувала вийти з угоди, якщо не будуть усунені перешкоди для поставок її власного врожаю та добрив.
Оголошення очікується в середу, сказали чиновники, які відмовилися називати свої імена, оскільки інформація є конфіденційною.
Заступник Міністерства інфраструктури України Юрій Васьков поки що не підтвердив угоду, зазначивши в СМС, що поки рано коментувати.
Раніше речник Кремля Дмитро Пєсков під час селекторної наради з журналістами заявив, що оголошувати поки нічого, і що Росія оголосить про своє рішення в належний час.
Як повідомляв Укрінформ, 18 березня 2023 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море». За даними віцепрем’єр-міністра з відновлення – міністра розвитку громад, територій та інфраструктури Олександра Кубракова, дія угоди була продовжена на 120 днів. При цьому російська сторона заявляє, що угода діятиме до 18 травня цього року.
За даними Мінвідновлення, станом на 8 травня 2023 року на інспекцію в територіальних водах Туреччини очікувало 90 суден, з яких 62 – це судна, які йдуть під завантаження. Інспекції як вхідного, так і вихідного флоту були призупинені через дії російської сторони.
У Стамбулі 11 травня завершилися дводенні переговори по Чорноморській зерновій ініціативі на рівні заступників міністрів оборони. Було домовлено про продовження переговорів у цьому ж форматі найближчим часом.