Президент України Володимир Зеленський обговорив з генеральним директором найбільшої у світі інвестиційної компанії BlackRock Ларрі Фінком питання координації зусиль потенційних інвесторів та учасників відбудови України.

Зустріч відбулася у режимі відеоконференції, повідомляє Укрінформ з посиланням на пресслужбу глави держави.
В ОП розповіли, що згідно з попередніми домовленостями Зеленського та Фінка команда компанії BlackRock упродовж кількох місяців працює над проєктом зі структурування фондів відбудови України.
Президент і гендиректор BlackRock домовилися найближчим часом зосередитися на координації зусиль усіх потенційних інвесторів та учасників відбудови нашої країни з метою досягнення єдності позицій та залучення інвестицій у ключові сектори економіки.
Під час розмови було також зазначено, що топ-менеджери BlackRock планують здійснити особистий візит в Україну найближчим часом.
Президент подякував Ларрі Фінку за роботу професійної команди, яку компанія BlackRock сформувала для структурування проєктів відбудови.
В ОП нагадали, що під управлінням компанії BlackRock перебувають активи на суму близько 8 трильйонів доларів.
Як повідомлялося, Міністерство економіки підписало з інвестиційною компанією BlackRock Меморандум про взаєморозуміння, яким погодили рамки консультативного сприяння щодо розробки спеціальної платформи для залучення приватного капіталу до відновлення України та підтримки економіки.
Фото: ОП