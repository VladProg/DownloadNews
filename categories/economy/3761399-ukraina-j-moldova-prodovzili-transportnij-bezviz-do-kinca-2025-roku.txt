Міністерство розвитку громад, територій та інфраструктури України та Міністерство інфраструктури та регіонального розвитку Республіки Молдова погодили продовження угоди про лібералізацію вантажних перевезень між країнами до кінця 2025 року.

Про це повідомляє Міністерство розвитку громад, територій та інфраструктури України у Фейсбуці, передає Укрінформ.
«Протокол із рішенням продовжити дію лібералізації був підписаний за результатами засідання українсько-молдовської змішаної комісії про міжнародне автомобільне сполучення 13-14 вересня», - йдеться в повідомленні.
Угода передбачає можливість виконувати двосторонні та транзитні перевезення автомобільним транспортом без спеціальних дозволів.
За словами віцепрем'єр-міністра з відновлення - міністра розвитку громад, територій та інфраструктури Олександра Кубракова, наразі триває робота над верифікацією всіх автобусних маршрутів між двома країнами та спрощенням процедури їх відкриття перевізниками.
Як повідомлялося, Міністерство розвитку громад, територій та інфраструктури підписало протокол із Міністерством транспорту Королівства Норвегії про «транспортний безвіз», відповідно до якого двосторонні та транзитні вантажні перевезення будуть здійснюватися без дозволів.