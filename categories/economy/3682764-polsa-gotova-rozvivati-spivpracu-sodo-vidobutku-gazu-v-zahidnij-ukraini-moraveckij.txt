Польща готова розвивати енергетичну співпрацю з Україною у кількох напрямках, зокрема щодо видобутку газу у західній Україні і створення енергетичного мосту Жешув – Хмельницька АЕС.

Про це під час конференції “E23: PL for UA – Польсько-українське партнерство у розбудові енергетичної безпеки майбутнього” заявив у Варшаві прем’єр-міністр Польщі Матеуш Моравецький, передає кореспондент Укрінформу.
Як зазначив польський прем’єр, Варшава може зробити весь регіон незалежним від “русского міра” в енергетичному аспекті, звільняючи країни від енергетичної залежності росії.
Він зауважив, що в національних інтересах Польщі є розвиток співпраці з Україною та іншими країнами-сусідами у сфері енергетики, зокрема, у контексті спільних геологорозвідувальних проєктів.
“Нас уже cьогодні запрошують до спільних геолорозвідувальних та проєктів з видобутку в Україні. Звичайно, там має настати мир, але такі проєкти можливі. Переговори стосуються різних сфер, у тому числі газорозвідки в західній Україні”, - повідомив Моравецький.
Він зауважив, що українська сторона також запрошує до співпраці щодо модернізації енергетичного сполучення Жешув-Хмельницька АЕС.
“Це сполучення, комбінація може універсальним чином допомогти посиленню енергетичної безпеки як Польщі, так і України”, - підкреслив глава польського уряду.
Він додав, що переговори з українською стороною також стосуються сполучення між Рівненською АЕС і містом Холм.
Під час свого виступу Моравецький зазначив, що Польща хоче стати енергетичним і , насамперед, газовим хабом у Центральній Європі, зміцнюючи свою позицію в цій частині Європи. Він зауважив, що Польща розбудовує газові інтерконектори з сусідніми країнами, розширює нафтопорт у Гданську та створює плаваючий термінал для скрапленого газу. За його словами, в майбутньому цією інфраструктурою зможуть користуватися також партнери Польщі з України, Чехії, Словаччини та Угорщини.