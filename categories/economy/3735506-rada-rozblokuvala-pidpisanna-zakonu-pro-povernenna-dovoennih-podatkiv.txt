Верховна Рада відхилила блокуючі постанови до законопроєкту №8401, який повертає із 1 серпня довоєнну систему оподаткування. Після підписання спікером документ буде передано на підпис Президенту.

Про це в Телеграмі повідомляє народний депутат із парламентської фракції «Голос» Ярослав Железняк, передає Укрінформ.
За інформацією Железняка, сьогодні, 13 липня, парламент розглянув три постанови про скасування рішення Верховної Ради про прийняття в другому читанні та в цілому проєкту Закону України про внесення змін до Податкового кодексу України та інших законів України щодо особливостей оподаткування у період дії воєнного стану (реєстр. №8401). Постанови було підтримано, відповідно, лише 53, 46, та 34 народними депутатами.
«Зараз голова парламенту отримав право підписати закон, передати його на підпис Президенту, та з 1 серпня він вступить у силу», - додав депутат.
Як повідомлялося, Міжнародний валютний фонд вивчить Закон "Про внесення змін до Податкового кодексу України та інших законів України щодо особливостей оподаткування у період дії воєнного стану" (№8401), що передбачає повернення довоєнних положень податкового законодавства, щоб оцінити його відповідність узгодженій стратегії.