Готовність до опалювального сезону комунальної інфраструктури (мереж, обладнання) становить приблизно 97%.

Про це на брифінгу в Медіацентрі Україна - Укрінформ повідомив міністр розвитку громад і територій Олексій Чернишов.
"Сьогодні рівень підготовки всіх інженерних систем, мереж, обладнання житлово-комунального господарства складає приблизно 97% в середньому по країні", - сказав Чернишов.
Він зазначив, що запаси газу наближаються до 14 млрд кубометрів, запаси вугілля - до 2 млн тонн.
За словами міністра, у деокупованих областях ведеться відновлення об'єктів теплопостачання. Зокрема, активно ведуться роботи в Охтирці, Кременчуці та Чернігові. Чернишов пообіцяв, що у цих містах із початку опалювального сезону тепло буде постачатися. Крім того, Кабмін нещодавно виділив кошти для відновлення ТЕЦ-3 у Харкові.
Чернишов також зауважив, що зараз фахівці шукають можливість відновити газопостачання на підконтрольну уряду частину Донеччини. Однак мешканцям тих громад, де не вдасться забезпечити централізоване теплопостачання, він радить евакуйовуватися.
Міністр наголосив, що кожна область розробила плани реагування на надзвичайні ситуації під час опалювального сезону.
Як повідомлялося, станом на 22 вересня через російську агресію було уражено 349 об’єктів критичної інфраструктури у сфері теплопостачання, а саме: 335 котелень (332 пошкоджено та 13 зруйновано), 11 ТЕЦ (7 пошкоджено і 4 зруйновано) та три ТЕС. У плановому режимі держава фінансує роботи із відновлення Охтирської та Чернігівської ТЕЦ та системи централізованого теплопостачання у Кременчуці.