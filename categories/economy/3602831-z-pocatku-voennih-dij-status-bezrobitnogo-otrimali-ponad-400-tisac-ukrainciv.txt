За даними Державної служби зайнятості, з початку воєнних дій статус безробітного отримали 404 тис. громадян.

Як передає Укрінформ, про це сказала перший віцепрем'єр-міністр - міністр економіки Юлія Свириденко, повідомляє пресслужба міністерства.
«Через війну ми прогнозуємо близько 30% падіння економіки, і як наслідок - зростання рівня безробіття. За інформацією служби зайнятості, з початку військових дій статус безробітного отримали 404 тисячі громадян. Нині 230 тисяч зареєстрованих безробітних, які отримують допомогу з безробіття», - розповіла Свириденко.
При цьому, за її словами, істотно, більш як удвічі, зменшилася кількість вакансій на ринку праці - на сьогодні їх лише 31 тис., тобто на одну вакансію претендують вісім безробітних.
Тому уряд запровадив комплекс заходів, спрямованих на підвищення рівня зайнятості.
У міністерстві нагадали, що за програмою «єРобота» українці мають можливість отримати мікрогранти до 250 тис. грн на започаткування чи розширення бізнесу, гранти до кількох мільйонів - на розвиток переробних підприємств, закладки садів, теплиць. При цьому обов'язковою умовою надання грантів є створення підприємцями нових робочих місць.
«Майбутнє - за малим і середнім бізнесом. Ті підприємці, які навіть під час війни готові розпочинати чи розвивати власну справу, створювати нові робочі місця і наймати людей, отримають фінансову підтримку від держави у вигляді грантів», - зауважила Свириденко.
Серед інших програм стимулювання зайнятості вона назвала надання компенсації роботодавцям за працевлаштування внутрішньо переміщених осіб, якою скористались вже 9 тис. підприємців, залучення безробітних до «Армії відновлення» через їхню участь у суспільно корисних роботах.
За словами Свириденко, центри зайнятості також пропонують різні програми перекваліфікації, що дають можливість людям отримати нову затребувану на ринку спеціальність. Зокрема, для людей старше 45 років, ветеранів, внутрішньо переміщених осіб є можливість отримати ваучер на навчання для зміни спеціальності, вартість якого до 10 прожиткових мінімуми (на сьогодні - це 26 тис. грн).
Як повідомляв Укрінформ, за оцінками Національного банку, реальні зарплати українців у 2022 році скоротяться на чверть.