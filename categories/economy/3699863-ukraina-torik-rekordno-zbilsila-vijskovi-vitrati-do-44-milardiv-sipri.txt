Військові витрати України у 2022 році були збільшені на 640% у порівнянні з попереднім роком, і становили 44 млрд американських доларів.

Як передає Укрінформ, про це йдеться у пресрелізі Стокгольмського міжнародного інституту досліджень проблем миру (SIPRI).
«У 2022 році військові витрати України досягли 44 мільярдів доларів США. Їхнє збільшення на 640% стало найбільшим зростанням військових витрат країни за один рік, яке коли-небудь фіксувалося в даних SIPRI. У результаті цього збільшення та збитків, завданих економіці України війною, військовий тягар (військові витрати як частка ВВП) зріс до 34% ВВП у 2022 році з 3,2% у 2021 році», - йдеться у документі.
Зазначається, що торік російські військові витрати зросли приблизно на 9,2%, приблизно до 86,4 мільярда доларів.
«Це було еквівалентом 4,1% валового внутрішнього продукту (ВВП) росії у 2022 році проти 3,7% ВВП у 2021 році», - додали в SIPRI.
Експерти наголошують що Сполучені Штати залишаються державою, яка найбільше витрачає на військові витрати.
«Військові витрати США сягнули 877 мільярдів доларів у 2022 році, що становило 39% загальних світових військових витрат і втричі більше, ніж витрати Китаю, другою державою у світі за величиною військових витрат», - зазначили в Інституті.
Як повідомляв Укрінформ, за даними Стокгольмського міжнародного інституту досліджень проблем миру (SIPRI), у 2022 році Україна стала третім у світі імпортером зброї на тлі повномасштабного вторгнення російських військ в країну.