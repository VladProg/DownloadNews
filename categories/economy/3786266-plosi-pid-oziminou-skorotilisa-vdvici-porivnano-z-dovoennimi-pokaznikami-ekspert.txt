Українські аграрії під час осінньої посівної кампанії-2023 посіяли вдвічі менше озимих, ніж до війни.

Про це на брифінгу в Медіацентрі Україна-Укрінформ сказав заступник голови Всеукраїнської аграрної ради (ВАР) Денис Марчук.
Він повідомив, що цьогорічна посівна завершується. І вже зрозуміло, що площі під озиминою знову скоротилися. Зокрема, пшеницею вдалося засіяти трохи понад 3,8 млн га, тоді як восени 2021 року цей показник становив 6,1 млн га.
“Загалом озимими культурами засіяли удвічі менше площ, ніж зазвичай було до війни. Причини зрозумілі: окупація ворогом частини українських територій, небезпека у прифронтових зонах, велика кількість забруднених вибухонебезпечними предметами земель. Додаткові чинники — відсутність в аграріїв коштів, а також погодні умови: через посуху селяни не змогли вчасно вийти в поле”, - розповів експерт.
Особливо він наголосив на відсутності фінансового ресурсу для польових робіт. Адже сільгоспвиробники втратили за цей рік до 100 млрд грн через проблеми з реалізацією продукції.
“Логістика створила велику проблему з ціновою позицією. Тож вирощування фактично всієї групи зернових та навіть соняшнику для багатьох підприємств стало збитковим. За таких умов говорити про можливість розширити посівні площі не доводиться”, - деталізував Марчук.
Але це, за його словами, не позначиться на продовольчій безпеці країни. Адже площ, які засіли восени, та які планують посіяти наступної весни, вистачить для того, щоб повною мірою забезпечити наші внутрішні потреби.
“Єдине, на що це впливатиме, — це експортний потенціал, а отже можливість отримувати валютну виручку для держави та обігові кошти для вітчизняних товаровиробників. Аби поліпшити ситуацію з вирощуванням збіжжя на експорт, дуже важливо до весни знайти можливості для додаткового пільгового кредитування селян. Зрозуміло, що прямих дотацій через продовження війни не буде, але кошти ж потрібно десь брати, зокрема, розширюючи можливості участі аграріїв у державній програмі “Доступні кредити 5-7-9%”, - сказав заступник голови ВАР.
Як повідомлялося, за даними Мінагрополітики, станом на 7 листопада в Україні засіяли озимими культурами 5,53 млн га, у тому числі понад 4,38 млн га - зерновими. Також аграрії посіяли 1,14 млн га озимого ріпаку.