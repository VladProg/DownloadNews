Ціни на нафту еталонних марок помірно піднімаються у вівторок, 18 липня, після зниження за підсумками двох попередніх сесій.

Як передає Укрінформ, про це повідомляє enkorr.
Ціна вересневих ф'ючерсів на сорт Brent на лондонській біржі ICE Futures становить $78,76 за барель, що на 26 центів (0,23%) вище за показник на закриття попередньої сесії. У понеділок ці контракти подешевшали на $1,37 (1,7%) – до $78,5 за барель.
Котирування ф'ючерсів на нафту WTI на вересень на електронних торгах Нью-Йоркської товарної біржі (NYMEX) підвищилися на 29 центів (0,39%) і становили $74,44 за барель. За підсумками попередньої сесії вони знизилися на $1,27 (1,7%) – до $74,15 за барель.
Нафта завершила в мінусі дві останні сесії поспіль. Напередодні негативним чинником стали статдані з Китаю, які вказали на зростання ВВП КНР на 6,3% у річному вираженні у другому кварталі після підйому на 4,5% у січні-березні. Консенсус-прогноз експертів, опитаних Trading Economics, передбачав підвищення на 7,3%.
Крім того, зниження викликала новина про відновлення видобутку на родовищах Аль-Шарара та Аль-Філь у Лівії, де виробництво було припинено минулого тижня через акції протесту.
У вівторок підтримку цін надає прогноз Міненерго США, який передбачає зниження видобутку сланцевої нафти в Штатах у серпні до 9,4 млн барелів на добу. Якщо прогноз виправдається, скорочення видобутку буде зафіксовано вперше із грудня минулого року.