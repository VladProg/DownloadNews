Суд за матеріалами Служби безпеки України наклав арешт на 18 млн кубометрів газу, який компанії проросійського олігарха, колишнього народного депутата Вадима Новинського зберігали у сховищах акціонерного товариства "Укртрансгаз".

Як передає Укрінформ, про це повідомила СБУ.
За даними слідства, згадані компанії намагалися відчужити газ на користь третіх осіб для уникнення санкцій Ради національної безпеки і оборони України. Загальна вартість арештованих обсягів блакитного палива становить понад 144 млн гривень.
Так, слідством встановлено, що з метою уникнення санкцій РНБО Новинський перереєстрував власні газовидобувні підприємства на декількох афілійованих осіб, які безпосередньо пов’язані з російською федерацією.
Для реалізації оборудки олігарх залучив підконтрольних приватних нотаріусів і державних реєстраторів. Злочинна схема була викрита й заблокована.
У межах провадження за ст. 111-2 (пособництво державі-агресору) Кримінального кодексу України тривають слідчі дії для встановлення всіх обставин злочину і притягнення винних до відповідальності.
Як повідомляв Укрінформ, минулого тижня був накладений арешт на майно Новинського загальною вартістю понад 3,5 млрд грн.