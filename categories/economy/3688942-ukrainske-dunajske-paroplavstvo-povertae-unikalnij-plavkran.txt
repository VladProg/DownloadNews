УДП повертає в порт Ізмаїл плавкран, який п’ять років тому віддали в оренду несумлінному орендарю.

Про це у Фейсбуці повідомив директор Українського Дунайського пароплавства Дмитро Москаленко, передає Укрінформ.
«Позов про стягнення заборгованості розглядається у Господарському суді Одеської області. Наша задача – забрати плавкран та перегнати його в Ізмаїл», - пише Москаленко.
У 2018 році в УДП віддали плавкран вантажопідйомністю 35 тонн в оренду ТОВ «Гідробудмеханізація» з міста Одеса. Кран перегнали до одеського порту.
За словами Дмитра Москаленка, ставка оренди спочатку складала $300 на добу – це як за звичайний автокран на базі вантажного автомобіля. У перший же рік експлуатації компанія заборгувала УДП приблизно $20 тис., проте з орендатором продовжували співпрацю.
На початку 2022 року екскерівництво УДП уклало з «Гідробудмеханізацією» черговий договір, за яким орендар заборгував вже майже мільйон гривень. Строк дії договору сплинув ще 30 червня, проте ані заборгованість, ані сам кран УДП не повертають.
Плавкран СПК-1/35 був побудований у 1985 році в Угорщині для Дунайського пароплавства. Його довжина майже 40 метрів, водотоннажність 1224 тонни, вантажопідйомність – 35 т. Потужність головного двигуна – 530 кВт.
«Знайти на Дунаї аналогічну за параметрами техніку досить складно», - підкреслив Москаленко.
Як повідомлялося, Українське Дунайське пароплавство погодило перейменування 12 суден.
Фото: УДП