У пунктах пропуску на українсько-польському ускладнений рух для вантажівок через страйк польських перевізників.

Як передає Укрінформ, про це повідомляє Державна прикордонна служба України.
Про ускладнення українських прикордонників повідомили польські колеги.
«Після 13-ї години відбулося поступове блокування руху вантажного транспорту у напрямку пунктів пропуску «Ягодин-Дорохуськ», «Краківець-Корчова», «Рава-Руська-Хребене», - йдеться у повідомленні
Прикордонники зауважили, що ускладнення руху можливе як на в’їзд до Польщі, так і на виїзд.
«Організатори протесту планують пропускати лиш по одному вантажному автомобілю на годину. Водночас протестувальники планують пропускати вантажні автомобілі з вантажами безпекового, гуманітарного характеру, ті, які перевозять тварин, продукти, що швидко псуються, тощо», - ідеться у повідомленні.
Окрім цього, за наявними даними, організатори дій на території Польщі не планують перешкоджати руху автобусів та легкового транспорту.
У ДПСУ закликали громадян та перевізників, які планують перетинати кордон з Польщею, врахувати цю інформацію.
Прикордонники проводять роз’яснювальну роботу з водіями вантажних транспортних засобів щодо причин сповільненого оформлення.
У разі додаткової інформації Держприкордонслужба інформуватиме про це на своїх офіційних сторінках.
Як повідомлялося, на понеділок польські перевізники анонсували блокаду руху вантажівок біля трьох найбільших пунктів пропуску на кордоні між Польщею й Україною: “Корчова-Краківець”, “Гребенне-Рава Руська”, “Дорогуськ-Ягодин”.
Організатор протесту поблизу ПП “Корчова-Краківець” Томаш Борковський заявляв, що блокуватиметься проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстровано польськими перевізниками в місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".