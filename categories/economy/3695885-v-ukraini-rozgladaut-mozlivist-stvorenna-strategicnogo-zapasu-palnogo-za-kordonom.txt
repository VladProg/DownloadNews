Україні необхідно створити стратегічний запас пального. Один з можливих варіантів – зберігання ресурсу за кордоном, що дозволить мати гарантовані обсяги пального для забезпечення наших потреб.

Про це повідомив директор консалтингової групи «А95» Сергій Куюн під час брифінгу «Ринок палива в Україні – як змінюється ситуація сьогодні?», проведеного в Медіацентрі Україна – Укрінформ.
«Ми усі побачили, наскільки необхідно мати стратегічний запас пального в умовах воєнного часу. Один з можливих варіантів – накопичувати пальне за кордоном для того, щоб Україна мала гарантовані обсяги, які в подальшому можна швидко постачати. Але тут є кілька нюансів. По-перше, це гроші, що потрібно витрачати за зберігання. По-друге, як компаніям потім довести, що це їх пальне, резерви, які недоторканні. Є механічні моменти, що обговорюється», - зазначив він.

Експерт уточнив, що зараз в Україні небезпечно зберігати великі запаси пального, адже «ворог постійно тримає галузь на прицілі» та шукає відповідні об’єкти. Наприклад, у березні росіяни обстріли низку нафтобаз, які є «не дуже великими» та маловідомими.
«Усі розуміють, що змушувати компанії везти пальне в Україну і тут його зберігати – це завжди ризики та можливі збитки. Зараз цей процес почав рухатись. І «штовхають» нас, зокрема, європейські партнери. Вже в цьому році Україна повинна була б мати резерв пального згідно наших зобов’язань в рамках енергетичної стратегії. Сподіваюсь, що відбудеться поетапне збільшення теперішніх резервів, будемо мати захищеність у зберіганні», - резюмував Куюн.
Як повідомлялось, Україні в умовах війни вдалось побудувати нову та ефективну систему надходження пального, яка забезпечує державу необхідними обсягами цього ресурсу. У найбільших українських мереж запаси нафтопродуктів майже на 30 діб реалізації.