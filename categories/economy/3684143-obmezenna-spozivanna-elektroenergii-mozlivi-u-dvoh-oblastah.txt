Обмеження споживання електрики застосовані у Житомирській області, при зростанні споживання – можливі у Київській.

Як передає Укрінформ, про це Національна енергетична компанія “Укренерго” повідомляє в Телеграмі.
Зазначається, що за сьогодні, 18 березня, енергосистема України працює стабільно, електростанції виробляють достатньо електроенергії для покриття споживання.
“Однак у Житомирській області через значні пошкодження мереж, які завдали росіяни, вимушено застосовуються обмеження споживання. Також при зростанні споживання можливі обмеження у Київській області”, - зазначають у компанії.
В інших регіонах обмежень у мережах Укренерго, які призводили б до необхідності обмеження споживачів, немає. Ліміти споживання до областей не доводились.
Як повідомляв Укрінформ, російські війська 9 березня завдали масованого удару по Україні. Зафіксовано влучання в Києві, Житомирі, на Одещині, Харківщині, Дніпропетровщині, було пошкоджено об'єкти енергетичної інфраструктури.
Фото: ДТЕК