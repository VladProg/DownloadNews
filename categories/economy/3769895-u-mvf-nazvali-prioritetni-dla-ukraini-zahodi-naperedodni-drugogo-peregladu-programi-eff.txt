У Міжнародному валютному фонді очікують, що впродовж кількох наступних місяців в Україні буде ухвалено закон про фінансовий моніторинг політично значущих осіб та відновлено податкові перевірки.

Як повідомляє кореспондент Укрінформу, про це заявив голова місії МВФ в Україні Гевін Грей під час пресконференції у Києві.
"Оцінка у межах другого перегляду програми (розширеного фінансування, EFF - авт.) базуватиметься на ключових заходах, які вже виконала влада. Це важлива відправна точка", - сказав він.

Грей зазначив, що важливим досягненням під час виконання програми стало прийняття закону про відновлення е-декларування та ухвалені зміни до Бюджетного кодексу.
"Серед структурних реформ та маяків програми є низка заходів, зокрема у сфері антикорупційного та фіскального законодавства, які ми будемо розглядати (під час наступного перегляду програми - ред.)", - зазначив голова місії МВФ.
За його словами, у Фонді очікують, що у наступні декілька місяців в Україні буде ухвалений закон про фінмоніторинг політично значущих осіб та буде відновлено податкові перевірки.
Як повідомляв Укрінформ, Рада виконавчих директорів МВФ 31 березня 2023 року затвердила чотирирічну програму в рамках Механізму розширеного фінансування для України у розмірі 15,6 млрд дол. США.
Місія Міжнародного валютного фонду на чолі з Гевіном Греєм 25 вересня розпочала технічні дискусії з представниками влади України щодо підготовки до другого перегляду програми розширеного фінансування.
Команда Міжнародного валютного фонду на чолі із заступницею директора Європейського департаменту МВФ Умою Рамакрішнан 1 жовтня розпочала зустрічі в Києві з представниками влади України та іншими ключовими партнерами.