Велика Британія надасть великий пакет фінансової підтримки для України, включаючи 3 млрд дол. додаткових гарантій для розблокування кредитування Світового банку.

Як передає кореспондент Укрінформу, про це заявив прем’єр-міністр Великої Британії Ріші Сунак під час відкриття міжнародної конференції з відновлення України у середу у Лондоні.
"Я пишаюся тим, що сьогодні ми оголошуємо про багаторічну підтримку економіки України. І протягом наступних трьох років ми надамо кредитні гарантії на суму 3 млрд дол.", – сказав він.
Крім того, Сунак повідомив про запуск нового британсько-українського технологічного мосту з метою сприяння інвестиціям і талантам, а також підтримки "зеленої" енергетики та ін.
За його словами, з метою залучення інвестицій в Україну запускається Бізнес-компакт щодо України (Ukraine business compact) з тим, щоб приватний сектор "міг засвідчити свою підтримку відновленню та реконструкції України". На цьому тлі британський прем’єр повідомив, що понад 400 компаній з 38 країн світу із загальною ринковою капіталізацією 4,9 трлн дол. вже долучилися до цієї ініціативи.
Поруч з цим, глава британського уряду повідомив про запуск Лондонської рамкової програми зі страхування від військових ризиків, яка є "величезним кроком вперед" зі страхування інвестицій в Україну та надання інвесторам впевненості.
Сунак також наголосив, що "Росія має заплатити за руйнування, які вона спричинила". "І тому ми працюємо з союзниками над вивченням законних шляхів використання російських активів. І в понеділок ми опублікували нове законодавство, яке дозволяє нам зберігати санкції доти, доки Росія не заплатить", – додав він.
Він зазначив, що на прикладі Мар'їнки та Маріуполя зрозуміло, що "те, що Росія не може захопити, вона намагатиметься зруйнувати". "Те ж саме вони хочуть зробити з економікою України. І масштаб виклику реальний. Війна призвела до падіння ВВП України на 29% минулого року", – заявив Сунак.
Поруч з цим, британський прем’єр вказав на те, що, попри загрозу атак, українці продовжують жити і займатися бізнесом, а "уряд Президента Зеленського сповнений рішучості просувати реформи, щоб стати більш відкритим, більш прозорим і готовим до інвестицій".
У своєму виступі він також вказав на те, що до початку розв’язаної Росією жахливої війни "економіка України ставала величезною інвестиційною можливістю". "Це була житниця Європи, яка щомісяця експортувала мільйони тонн продовольства та зерна. Країна, що входила до п'ятірки найбільших експортерів залізної руди та сталі, лідер в енергетиці, що просуває відновлювані джерела енергії, водень та електромобілі, а також країна стартапів, яка допомогла створити такі імена, як PayPal, WhatsApp, а також здійснити революцію у процвітаючому технологічному секторі", - сказав він.
За словами Сунака, правда полягає в тому, що ці можливості існують і сьогодні, і "насправді війна лише довела, як багато Україна може запропонувати".
На сайті уряду Великої Британії також повідомляється про виділення Великою Британією 240 млн фунтів стерлінгів двосторонньої допомоги Україні.
Як повідомляв Укрінформ, у Лондоні 21-22 червня відбувається міжнародна конференція щодо відбудови України (Ukraine Recovery Conference). Захід є продовженням щорічних Конференцій щодо реформ в Україні, які відбувалися з 2017 року.
Фото: КМУ