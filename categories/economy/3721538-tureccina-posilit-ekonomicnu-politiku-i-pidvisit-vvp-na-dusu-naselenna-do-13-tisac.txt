У Туреччині повідомили про намір посилити економічну політику та збільшити ВВП на душу населення до 13 тисяч доларів — нині ця сума складає 10,7 тис.

Про такі плани повідомив новий віцепрезидент Туреччини Джевдет Йилмаз у коментарі турецькому державному телеканалу TRT Haber.
“У новому періоді ми реалізуємо програму “Століття Туреччини” (з розвитку країни - ред.). Ми хочемо перемістити Туреччину до групи з вищим доходом. Будемо проводити сильну економічну політику. Хочемо збільшити дохід на душу населення вище 13 тисяч доларів (станом на квітень 2023 року ВВП на душу населення в Туреччині був майже 10,7 тис. дол. США - ред.) ”, - повідомив Йилмаз.
Віцепрезидент також наголосив, що в планах - розвивати і надалі технологічну інфраструктуру та оборонну промисловість.
“Це буде процес, у який зроблять свій внесок усі наші регіони. Це буде процес, від якого виграють усі. Ми охопимо всіх: від малого та середнього бізнесу до молоді та жінок. Туреччина буде однією з провідних країн. Ми будемо однією зі зростаючих держав 21 століття”, - сказав Йилдиз.
Як повідомляв Укрінформ, програма “Століття Туреччини” була основою передвиборчої кампанії президента Ердогана. Програма передбачає сталий та активний розвиток у всіх сферах протягом наступного століття.