Національна комісія, що здійснює державне регулювання у сферах енергетики та комунальних послуг (НКРЕКП), оштрафувала АТ "Житомиргаз" на 464 тис. грн за порушення ліцензійних умов.

Відповідне рішення було прийняте на засіданні регулятора 27 жовтня, повідомляє кореспондент Укрінформу.
Так, за результатами перевірки діяльності Житомиргазу у 2022 році були виявлені: порушення стандартів та вимог обслуговування споживачів; порушення в частині виконання плану розвитку газорозподільчих мереж; недотримання встановленої структури тарифів; порушення щодо встановлення лічильників.
Як повідомлялося, 5 жовтня суд відправив під варту колишнього голову правління Житомиргазу, який підозрюється у вчиненні кримінальних правопорушень, передбачених ч. 2 ст. 27, ч. 5 ст. 191, ч. 2 ст. 27, ч. 3 ст. 209 КК України (привласнення, розтрата майна або заволодіння ним шляхом зловживання службовим становищем в особливо великих розмірах та легалізація майна, одержаного злочинним шляхом).
АТ "Житомиргаз" 29 червня перейшло в управління Групи Нафтогаз.