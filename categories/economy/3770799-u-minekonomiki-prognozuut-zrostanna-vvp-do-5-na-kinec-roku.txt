За прогнозами Мінекономіки зростання економіки на кінець року складе 5%.

Як передає Укрінформ, про це повідомляє пресслужба Мінекономіки.
“Після минулорічного падіння на майже 30%, цього року ми спостерігаємо відновлювальне зростання. На кінець 2023 року та у наступному прогнозуємо зростання ВВП близько 5%. Позитивні тенденції демонструють майже всі сектори”, - сказала перший віцепрем’єр-мністр України - міністр економіки Юлія Свириденко.

За її словами, зокрема, у сільському господарстві фіксується зростання врожаю, як порівняти з минулим роком, у промисловості поступово відновлюються темпи виробництва - маємо понад 10% зростання у машинобудуванні, харчовій промисловості, виробництві меблів. Також зростає будівництво за рахунок продовження відновлювальних робіт, спостерігається пожвавлення попиту на іпотечну програму єОселя, що, в свою чергу, дасть поштовх для активізації первинного ринку нерухомості.
За попередніми оперативними оцінками Мінекономіки, зростання ВВП у вересні становило 9,1% порівняно з вереснем минулого року. У підсумку за січень-вересень 2023 року зростання оцінюється на рівні 5,3%.
Свириденко зазначила, що основними джерелами економічного зростання є український бюджет, який в умовах війни значною мірою наповнюється за рахунок міжнародної допомоги, а також програми підтримки бізнесу.
На її думку, Уряд має посилити підтримку бізнесу, тож на наступний рік в бюджет закладається понад 40 млрд грн на програми стимулювання розвитку підприємництва, зокрема на програму доступного кредитування під 5-7-9%, грантові програми на започаткування власної справи та переробних підприємств. Окрім того, вперше в бюджеті будуть передбачені кошти на облаштування індустріальних парків, кошти на гуманітарне розмінування, що дозволить допомогти аграріям, які отримуватимуть компенсацію за закупівлю послуг з розмінування сільгоспземель
Як повідомляв Укрінформ, Світовий банк заявив, що, попри вторгнення Росії, українська економіка демонструє ознаки помірного відновлення за рахунок більш надійного електропостачання та стабільного отримання допомоги від західних держав. Цьогоріч очікується зростання ВВП на 3,5%.
Преше фото: ДПС