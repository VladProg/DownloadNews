Євросоюз не продовжуватиме тимчасові обмеження щодо українського зернового експорту до п’яти сусідніх країн.

Про це повідомляється на сайті Єврокомісії, передає Укрінформ.
«Європейська комісія проаналізувала дані щодо впливу експорту 4-х категорій сільськогосподарської продукції на ринок ЄС. Вона дійшла висновку, що завдяки роботі Координаційної платформи та тимчасовим заходам, що були застосовані з 2 травня 2023 року, ринкові порушення в п'яти країнах ЄС, що межують з Україною, усунуті. Конструктивний підхід всіх учасників платформи допоміг розв'язати конкретні проблеми та забезпечити, щоб експорт до третіх країн за межами ЄС продовжувався, та навіть зріс. В результаті, була досягнута згода, що існуючі заходи завершують дію сьогодні», - йдеться у повідомленні.
Водночас зазначається, що Україна погодилася запровадити необхідні правові заходи (наприклад, введення системи ліцензій на експорт) протягом 30 днів, щоб уникнути нестабільності на ринку зерна.
При цьому з 16 вересня Україна застосує ефективні правові заходи для контролю за експортом 4-х груп товарів, аби уникнути будь-яких ринкових порушень у країнах-сусідах. Київ представить план дій під час чергової зустрічі Координаційної платформи у понеділок, 18 вересня.
Європейська комісія та Україна проводитимуть моніторинг ситуації.
Водночас Єврокомісія утримається від запровадження будь-яких обмежень у міру того, як Україна забезпечуватиме повноцінну роботу та дієвість запроваджених правових заходів.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Термін дії цих заходів збігає опівночі.