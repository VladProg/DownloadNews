Державне бюро розслідувань викрило на Одеській митниці масштабну схему вимагання хабарів, без яких не пропускали в Україну навіть генератори.

Про це повідомляв Укрінформ із посилання на сайт ДБР.
«За оперативними даними, митники брали гроші з усіх, хто перевозив товари через кордон. Це підтверджують й обшуки адмінбудівлі митного поста. Працівники ДБР виявили схованки грошей співробітників митниці. Інспектори лише за декілька годин зміни встигли "заробити" понад 65 тис. грн. Гроші спритники ховали під плінтусами, у комп'ютерній техніці, обігрівачах, макулатурі та навіть у туалеті», – йдеться у повідомленні.
Зазначається також, що під час спецоперації було затримано інспектора Одеської митниці, який вимагав з імпортера «плату» за безперешкодне ввезення генераторів та електроприладів в Україну.






На Одеській митниці викрили масштабну схему вимагання хабарів, зокрема за ввезення генераторів / Фото: ДБР




























За даними ДБР, митник брав гроші за нестворення штучних проблем при митному оформленні генераторів попри те, що нині діють пільгові умови для їх розмитнення. Такі «послуги» він оцінював у 50% від суми офіційних митних платежів.
Нині слідство триває, встановлюється повне коло осіб, причетних до цієї та інших схем. Процесуальне керівництво здійснює Одеська обласна прокуратура.
Водночас на на сайті Офісу Генерального прокурора України повідомляють, що викрито старшого державного інспектора одного з митних постів Одеської митниці на одержанні 1200 дол. США неправомірної вигоди (ч. 3 ст. 368 Кримінального кодексу), які він вимагав за ввезення на територію країни та безперешкодне оформлення партії генераторів та акумуляторів.

«За даними слідства, митник вимагав та отримав від громадянина кошти за ввезення на територію України та безперешкодне оформлення партії генераторів та акумуляторів. За такою схемою інспектор "заробляв" систематично. Свої послуги він оцінював від 200 до 1000 дол. США в залежності від об’єму партії», – йдеться у повідомленні.
Зазначається, що правоохоронці затримали співробітника митниці безпосередньо під час одержання чергової частини неправомірних коштів. Вирішуються питання щодо повідомлення затриманому про підозру, обрання запобіжного заходу та відсторонення від посади, яку він обіймає.
Як повідомляв Укрінформ, співробітники СБУ та Бюро економічної безпеки викрили злочинну схему із розкрадання коштів на експорті українського зерна, до якої були причетні більш як 10 високопосадовців.