Уряд Японії та Японське агентство міжнародного співробітництва (JICA) забезпечать фермерів Харківщини насінням соняшника та кукурудзи для весняної сівби.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що уряд Японії закупив насіння на суму в понад 1 млн дол. Воно вже доставлене на склади в Україні, і харківські аграрії зможуть подати заявки на його отримання через Державний аграрний реєстр.

Крім цього, міністр аграрної політики та продовольства України Микола Сольський домовився з японською стороною про створення навчальної програми за обміном для українських студентів на базі Харківського національного аграрного університету ім. В.В. Докучаєва.

Японське агентство з міжнародного співробітництва JICA (the Japan International Cooperation Agency) - японська урядова організація з надання технічної, грантової допомоги та пільгових кредитів урядам іноземних держав. Основні програми розвитку JICA - це програми та проєкти технічної допомоги для зміцнення потенціалу та інституційної розбудови держав.

У 2017 році агентство JICA відкрило регіональний офіс в Україні. Наразі JICA зосереджує свої зусилля на питаннях відновлення України, зокрема аграрного сектору.
Як повідомляв Укрінформ, у 2022 році Японія виділила 17 млн дол. на програму ФАО із забезпечення українських аграріїв рукавами для зберігання зерна.
Фото: Мінагро