Україна та Румунія під час форуму «Відновлення України: Бухарест -2023», який сьогодні розпочав роботу в Бухаресті, підписали міжурядову угоду щодо будівництва моста на кордоні.

Про це у Фейсбуці повідомив заступник голови Закарпатської ОВА Мирослав Білецький, передає Укрінформ.
"…За підсумками перемовин під час форуму «Відновлення України: Бухарест -2023» маємо важливі новини для Закарпаття - підписана міжурядова угода щодо будівництва 261-метрового мосту через річку Тису між населеними пунктами Біла Церква (Україна) та Сігету Мармацієй (Румунія). Саме він з'єднає дві країни у межах нового пункту пропуску "Біла Церква - Сігету Мармацієй", - повідомив Білецький.
За його словами, на суміжній стороні будівельні роботи вже стартували, а зведення мосту планують завершити до кінця 2024 року.
Як раніше повідомляв Укрінформ, на Закарпатті збудують новий міжнародний автомобільний пункт пропуску на кордоні з Румунією - між українським селом Біла Церква та румунським містом Сігет Мармацієй, які розділяє річка Тиса. Міст зводитиметься за кошти Румунії і ЄС, за українською стороною – будівництво дороги до ПП.
В лютому цього року на українсько-румунському кордоні відкрили пункт пропуску "Дяківці", а наприкінці минулого року запрацював і новий пункт пропуску "Красноїльськ".