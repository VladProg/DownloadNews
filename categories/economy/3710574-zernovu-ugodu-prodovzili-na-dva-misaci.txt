Дію «зернової угоди» продовжено на два місяці.

Про це повідомив Президент Туреччини Реджеп Тайїп Ердоган на своїй сторінці у Твіттері, повідомляє власкор Укрінформу.
«Бажаю, щоб це рішення, яке має життєво важливе значення для безперебійної роботи глобальних ланцюгів постачання продовольства і особливо для полегшення доступу до зерна країн, які його потребують, було корисним для всіх сторін», - написав Ердоган.
У тексті вказано, що було домовлено про продовження дії угоди ще на два місяці завдяки зусиллям Туреччини, підтримки російської та внеску української сторони.
«Ми продовжуватимемо наші зусилля для забезпечення виконання всіх умов угоди та її продовження в наступному періоді», - запевнив Ердоган.
Він також повідомив, що російська сторона пообіцяла не перешкоджати заходу турецьких кораблів у порти Миколаїв та Ольвія.
«Ми сподіваємося, що ми побачимо дні, коли війна між Росією та Україною закінчиться спочатку постійним припиненням вогню, а потім миром», - написав Ердоган.
Президент Туреччини подякував Президенту України, Генсеку ООН та президенту Росії за зусилля в процесі досягнення результату.
Як зазначив віцепрем’єр-міністр з відновлення – міністр розвитку громад, територій та інфраструктури Олександр Кубраков у Фейсбуці, «зернова угода», у межах якої Україна експортує аграрну продукцію через морські порти, діятиме до 18 липня 2023 року.
"Світ продовжить отримувати українську продукцію завдяки зусиллям наших партнерів по угоді — Туреччині та ООН. Ми вдячні партнерам за непохитну та цілеспрямовану позицію в тому, що угода має працювати надалі та на умовах, які підписали всі сторони. Зазначу, що зернова ініціатива була і є діючою, оскільки пролонгована в березні строком на 120 днів, до 18 липня", - заявив він.
Кубраков додав, що у межах угоди Україна вже експортувала 30,4 млн т агропродукції.
Віцепрем'єр нагадав, що з середини квітня росія почала безпідставно обмежувати роботу ініціативи, а з травня фактично заблокувала її, відмовившись від реєстрації нового флоту та проведення інспекцій флоту, який йде на завантаження до українських портів.
Очільник Мінвідновлення зазначив, що майже 70 суден зараз очікують у територіальних водах Туреччини, 90% - це ті, хто готовий доставляти світу продукцію українських аграріїв.
"Ми вітаємо продовження роботи Ініціативи, але наголошуємо, що вона має працювати ефективно. Для цього потрібно усунути проблеми, які вже кілька місяців поспіль створює росія шляхом саботажу інспекцій та реєстрації нового флоту", - наголосив Кубраков.
Він висловив сподівання, що партнери докладуть всіх зусиль, аби "зернова угода" почала повноцінно працювати на продовольчу безпеку світу, а "росія врешті припинить використовувати їжу як зброю та для шантажу".
Як повідомляв Укрінформ, Україна, Організація Об’єднаних Націй і Туреччина 18 березня 2023 року домовились про продовження «Ініціативи з безпечного транспортування агропродукції через Чорне море». Дія угоди була продовжена на 120 днів, проте в росії заявляли, що угода діятиме до 18 травня 2023 року.
Починаючи з квітня 2023 року, російська сторона постійно блокувала виконання "зернової угоди". Зокрема, з 8 по 14 травня 2023 року, за даними Українського клубу аграрного бізнесу, жодне судно не пройшло інспекцію на вхід до морських портів України та жодне судно не було зареєстроване для огляду на вхід.