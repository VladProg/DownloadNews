Центральний банк Китаю у вівторок несподівано знизив ключову ставку вдруге за три місяці, що свідчить про нарощення владою зусиль із пом’якшення монетарної політики, аби прискорити темпи відновлення економіки після жорстких антиковідних обмежень.

Про це Укрінформ передає з посиланням на Reuters.
Аналітики кажуть, що цей крок відкрив двері для потенційного зниження основної ставки кредитування Китаю (LPR) наступного тижня.
Стрімке зростання кредитування та ризиків дефляції в липні вимагали додаткових заходів пом’якшення монетарної політики, щоб зупинити уповільнення темпів економічного відновлення через низьку довіру до фінансового ринку через ризики дефолту деяких забудовників.
«Ці чинники посилюють тиск на політиків і вимагають від них діяти швидко, перш ніж впевненість споживачів і бізнесу різко погіршиться», - сказав старший економіст китайського Commerzbank Томмі Ву.
Народний банк Китаю повідомив, що знизив ставку за однорічними середньостроковими кредитами (MLF) деяким фінансовим установам на суму 401 млрд. юанів ($55,3 млрд.) на 15 базисних пунктів до 2,5% з попередніх 2,65%. Такі грошові ін’єкції, за розрахунками банку, мають підтримувати ліквідність банківської системи на прийнятному рівні.
Водночас, у нещодавньому опитуванні Reuters 20 учасників ринку з 26, або 77%, передбачали, що Центробанк залишить ставку MLF без змін, і лише шість респондентів прогнозували незначне зниження ставки.
«Неочікуване зниження ставок було швидкою реакцією на підтримку низьких кредитних даних і відновлення економіки Китаю, через що юань може девальвувати до 7,3 за долар США», - сказав головний валютний стратег Mizuho Bank Кен Чеун.
Він припустив, що Банк міг мати намір підтримати середньострокове кредитування через асиметричне скорочення і відкрив шлях для зменшення LPR, аби підтримати слабкий сектор нерухомості.
Ставка за однорічними середньостроковими кредитами MLF служить орієнтиром для основної ставки кредитування LPR і ринки переважно використовують MLF як попередження про зміни в контрольних показниках кредитування. Місячне закріплення LPR має відбутись наступного понеділка.
Центральний банк також вклав 204 млрд. юанів (близько $29 млрд.) через семиденні операції зворотного РЕПО, одночасно скоротивши витрати на запозичення на 10 базисних пунктів до 1,8% з 1,9%.
Як зазначає видання, Китай залишається винятком серед глобальних економік, оскільки його центробанк пом’якшує монетарну політику, щоб подолати дефляцію і підтримати відновлення, тоді як інші країни борються з високою інфляцією.
Зміна ставок у вівторок збільшила розрив у прибутковості з іншими великими економіками, зокрема Сполученими Штатами, створюючи більший тиск на юань і ризикуючи відтоком капіталу.
Цього року китайський юань уже втратив близько 5% по відношенню до долара і став однією з найгірших азіатських валют, через що прибутковість 10-річних державних облігацій Китаю знизилася до 2,56%, найнижчого рівня з травня 2020 року.
Попереднього разу Центробанк Китаю знизив ключові ставки в червні, намагаючись підтримати економіку, однак відтоді дані стають дедалі слабкішими.
Як повідомляв Укрінформ, центральний банк Росії (Банк Росії) підвищив ключову ставку з 8,5% до 12% наступного дня після того, як курс долара США перевищив 100 рублів, а євро - 110 рублів.