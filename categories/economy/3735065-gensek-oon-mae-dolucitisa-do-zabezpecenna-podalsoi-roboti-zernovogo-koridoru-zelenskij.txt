Президент України Володимир Зеленський вважає, що генеральний секретар ООН Антоніу Гутерреш має долучитися до забезпечення стабільної роботи "зернового коридору".

Про це він сказав під час пресконференції у Вільнюсі, повідомляє кореспондент Укрінформу.
«На сьогоднішньому засіданні питання зернової угоди підіймав президент Ердоган, який говорив про те, що є ризики», - зазначив Президент України.
Зеленський висловив думку, що потрібно, щоб генеральний секретар ООН Антоніу Гутерреш також працював над питанням "зернового коридору", "тому, що вони мали відповідні домовленості з російською стороною".
Глава держави наголосив, що Україна зі свого боку нічого не порушувала, нічого не блокувала.
"Ми не домовлялись з Росією. Ми домовляли з ООН і з Туреччиною. А ООН і Туреччина домовлялись з Росією", - пояснив Зеленський.
Він наголосив, що "зерновий коридор" дуже потрібний і має далі працювати.
Водночас Зеленський не виключив, що після акцептування гарантій безпеки будуть зриви з боку російської сторони тих чи інших важливих гуманітарних проєктів.
"Росія завжди так реагує, не дотримується слова і постійно хоче блокувати ті чи інші гуманітарні коридори для того, щоб створити нову кризу", - зазначив Президент України.
Як повідомлялося, зернову угоду було укладено в липні минулого року за участю України, Туреччини та ООН, а також окремо – Туреччини, ООН та Росії. Домовленості гарантують безпечний прохід суден з українським зерном, їх дотримання забезпечує Спільний координаційний центр у Стамбулі, до якого входять представники всіх сторін.
Росія погрожує вийти із зернової угоди, якщо їй не вдасться відновити прокачування аміаку трубопроводом «Тольятті – Одеса» та частково зняти обмеження на власний експорт.
В уряді України заявили про фактичне блокування російською стороною зернової ініціативи. РФ відкрито саботує інспекцію суден, що зменшило пропускну спроможність коридору до менш ніж 20% від можливої.
Росія заявила, що підстав для подальшого продовження "зернової ініціативи", яка закінчується 17 липня, немає.
Фото: Мінагро