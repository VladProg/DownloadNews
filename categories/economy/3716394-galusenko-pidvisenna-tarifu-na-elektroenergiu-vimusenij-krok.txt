Міністр енергетики Герман Галущенко назвав підвищення тарифу на електроенергію складним, але необхідним кроком. Середня сума у платіжці за світло для однієї родини зросте орієнтовно на суму до 250 гривень.

Як передає Укрінформ, про це Галущенко заявив на брифінгу, повідомляє Міненерго у Телеграмі.
«Україна пройшла найскладнішу зиму в історії в умовах масованих російських атак на енергосистему. Наразі триває наймасштабніша ремонтна кампанія енергетичної інфраструктури за весь час української незалежності. Масштаби пошкоджень і втрат значні. Підвищення тарифу - це внесок у забезпечення стійкості системи», - наголосив Галущенко.
Міністр пояснив, що Національна комісія, що здійснює державне регулювання у сферах енергетики та комунальних послуг звернулась до Міністерства енергетики з пропозицією підняття у два етапи тарифу для населення до ринкового рівня, тобто до 5,5 грн. Першим етапом комісія пропонувала підняти тариф до 2,88 грн з ПДВ за 1 кВт-годину.
«Але ми бачимо можливість встановити тариф на рівні 2,64 грн/кВт-год. Це мінімальний тариф, який дозволить утримати енергосистему», - зазначив Галущенко.
За його словами, з підняттям тарифу середня сума в платіжці за електроенергію для однієї родини зросте орієнтовно на суму до 250 гривень.
«Ми припускаємо, що наступного опалювального сезону обстріли енергооб‘єктів будуть відбуватися так само системно, як це було і минулої зими. А тому маємо задіяти усі можливі ресурси для відновлення об’єктів та їх захисту», - підкреслив міністр.
Очільник Міненерго зазначив, що планується збереження субсидій для населення, а також збільшення фінансування фонду субсидіювання комунальних послуг для незахищених верств населення, аби всі українці, які потребують допомоги держави, її отримали.
Як повідомлялося, 30 травня на засіданні уряду схвалено рішення про підвищення тарифу на електроенергію для населення до 2,64 грн за кВт.