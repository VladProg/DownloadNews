Національна комісія, що здійснює державне регулювання у сферах енергетики та комунальних послуг, (НКРЕКП) наклала штрафні санкції у розмірі 850 тис. грн на ТОВ «Хмельницькгаз Збут» через порушення вимог законодавства та ліцензійних умов провадження господарської діяльності з постачання природного газу.

Як передає Укрінформ, таке рішення НКРЕКП прийняла на засіданні 22 березня 2023 року, повідомляє пресслужба регулятора.
«НКРЕКП винесла рішення накласти на ТОВ «Хмельницькгаз Збут» санкцію у вигляді штрафу у розмірі 850 тис. грн», - йдеться в повідомленні.
Національною комісією, що здійснює державне регулювання у сферах енергетики та комунальних послуг, за результатами перевірки встановлено, що ліцензіат ТОВ «Хмельницькгаз Збут» допустив порушення вимог законодавства та Ліцензійних умов провадження господарської діяльності з постачання природного газу в частині: невчасного збалансування свого портфоліо балансування; порушення термінів повідомлення НКРЕКП про всі зміни даних, зазначених у документах; складання звітності та подання її до НКРЕКП; недотримання мінімальних стандартів і вимог до якості обслуговування споживачів та постачання природного газу.
Зазначається, що перевірка охоплювала діяльність компанії протягом періоду з 1 січня 2021 року по 31 грудня 2022 року.
Крім того, регулятор зобов’язав ТОВ «Хмельницькгаз Збут» до 1 травня 2023 року усунути порушення вимог ліцензійних умов у частині складання звітності, а також повідомити про це НКРЕКП.
Як повідомлялося, за рік повномасштабної війни Національна комісія, що здійснює державне регулювання у сферах енергетики та комунальних послуг, провела 185 перевірок ліцензіатів та наклала штрафів на понад 6,8 млн грн.