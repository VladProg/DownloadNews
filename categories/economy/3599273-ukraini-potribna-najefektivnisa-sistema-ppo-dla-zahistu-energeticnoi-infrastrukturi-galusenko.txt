Україні потрібна найефективніша система протиповітряної оборони задля зменшення кількості потрапляння російських ракет в об’єкти енергетичної інфраструктури.

На цьому наголосив міністр енергетики Герман Галущенко в інтерв’ю каналу «Ми – Україна», передає Укрінформ.
«У перші дні війни ми звертались до НАТО як організації, що могла б допомогти закрити небо над Україною. Зараз ми говоримо про системи ППО. Нам потрібно мати найефективнішу протиповітряну оборону. Ми будемо відновлювати (енергетичні об’єкти, - ред.), але інтенсивність ударів наразі така, що завдана шкода не співмірна відновленню», - зазначив міністр.
Галущенко уточнив, що захист критичної інфраструктури від російської агресії наразі є одним із головних предметів обговорення уряду та Президента з міжнародними партнерами.
Як повідомлялось, з 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики. Укренерго вже ввело обмеження електропостачання у центрі та на півночі України.
Напередодні міністр енергетики Герман Галущенко провів розмову із міністром енергетики США Дженніфер Гренголм, обговоривши протистояння російському тероризму в енергетиці. Американська сторона запевнила, що продовжить надавати максимальну допомогу і підтримувати Україну на всіх рівнях, доки наша країна цього потребуватиме.
В інтерв'ю Reuters Галущенко заявив, що Україна вже почала вживати кроки у відповідь на руйнування російськими ударами енергетичної інфраструктури країни. Зокрема, одним із варіантів може бути імпорт електроенергії. За словами Галущенка, деякі трейдери вже почали переговори з постачальниками.
Фото: Міненерго