У Британії відзначили перехід України на ядерне паливо західного виробництва, що є ще одним кроком до енергетичної незалежності від РФ.

Як передає Укрінформ, про це в соцмережі Х повідомило Міноборони Британії з посиланням на дані розвідки.
Як зазначається, 10 вересня 2023 року "Енергоатом", оператор українських АЕС, оголосив, що успішно завантажив реактор на Рівненській атомній електростанції (АЕС) ядерним паливом західного виробництва.
Усі українські АЕС мають реактори радянської конструкції, і до лютого 2022 року Україна залежала від Росії у постачанні ядерного палива. Після повномасштабного вторгнення Росії Україна прискорила реалізацію планів диверсифікації поставок.
«Оскільки ядерна енергія забезпечує приблизно половину української електроенергії, успіх "Енергоатому" у закупівлі та завантаженні західного палива є важливим етапом у довгостроковому відриві України від Росії, вплив якої на енергопостачання України значно зменшився», - наголошується у зведенні.
Як повідомляв Укрінформ, на українських електростанціях у реактори ВВЕР 440 вперше завантажили вироблене компанією Westinghouse спільно з "Енергоатомом" паливо, яке раніше виготовляла лише Росія.