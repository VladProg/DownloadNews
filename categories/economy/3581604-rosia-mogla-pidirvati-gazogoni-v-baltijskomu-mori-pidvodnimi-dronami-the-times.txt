У британському оборонному відомстві припускають, що пошкодження газопроводів Nord Stream 1 та Nord Stream 2 в Балтійському морі могло бути здійснено росією за допомогою підводних дронів.

Як передає Укрінформ, про це повідомляє The Times.

Зазначається, зокрема, що, за словами джерела в оборонному відомстві Британії, російська диверсійна атака на газопроводи Nord Stream, імовірно, була «заздалегідь спланованою» і здійснювалася за допомогою вибухового пристрою, скинутого в море за кілька тижнів до його підриву.
Європейський Союз і НАТО описали масштабні вибухи в Балтійському морі як «навмисний акт» диверсії, а Польща та Україна звинуватили у пошкодженні газогонів росію.
Після підриву газопроводів Nord Stream Норвегія, яка є найбільшим постачальником газу до країн ЄС, посилила заходи безпеки в своєму нафтогазовому секторі.
27 вересня в газопроводах «Північний потік 1» і «Північний потік 2» сталися витоки газу. В ЄС заявили, що витоки на обох газогонах є результатом навмисних дій.