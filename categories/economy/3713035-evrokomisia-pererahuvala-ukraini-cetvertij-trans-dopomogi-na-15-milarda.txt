Європейська комісія перерахувала Україні черговий транш в обсязі 1,5 мільярда євро в рамках пакета надзвичайної макрофінансової допомоги, погодженого в ЄС минулого року.

Про це на брифінгу у Брюсселі заявила речниця Єврокомісії Дана Спінант, повідомляє кореспондент Укрінформу.
«Сьогодні ми надаємо ще один транш у розмірі 1,5 мільярда євро для України. Це четвертий платіж в рамках макрофінансової допомоги (МФД +) у 18 мільярдів євро на цей рік. Ця допомога дозволить Україні забезпечити макроекономічну стабільність та відновлювати критичну інфраструктуру, зруйновану Росією під час війни проти України», - зазначила речниця Єврокомісії.
Прем'єр-міністр України Денис Шмигаль подякував керівництву Європейської комісії за наданий, четвертий, транш розміром €1,5 млрд у межах макрофінансової допомоги. Про це він написав у Твіттері.
"Україна отримала 4-й транш розміром €1,5 млрд у межах макрофінансової допомоги обсягом €18 млрд від Євросоюзу. Вдячні @vonderleyen (голова Європейської комісії Урсула фон дер Ляєн - ред.) і @VDombrovskis (віцепрезидент Єврокомісії Валдіс Домбровскіс - ред.) за те, що стоїте з нами", - зазначив Шмигаль.
За його словами, ЄС надав €14,7 млрд макрофінансової допомоги від початку повномасштабної війни, яку розв'язала Росія.
Як повідомлялося, наприкінці минулого року всі ключові інституції Європейського Союзу погодили виділення Україні МФД+ у 18 мільярдів євро, з розрахунку 1,5 мільярда євро щомісяця, для підтримки ключових соціальних функцій Української держави в умовах війни.
Водночас президент Європейської Ради Шарль Мішель повідомив про розробку пакета багаторічної довгострокової макрофінансової допомоги для України, яка буде призначена для підтримки її макрофінансової стабільності, фінансового забезпечення процесів відновлення та підготовки до членства в Європейському Союзі.