Єврокомісія продовжує пошук розв’язання проблеми українського зернового імпорту до п’яти сусідів України з числа членів ЄС та в середу, 13 вересня, проведе чергову зустріч в рамках Координаційної платформи за участі України, Польщі, Словаччини, Болгарії, Румунії й Угорщини.

Про це сьогодні у Брюсселі під час брифінгу для преси розповіла речниця Єврокомісії з питань сільського господарства та торгівлі Міріам Гарсія Феррер, повідомляє кореспондент Укрінформу.
«Учасники платформи вже зустрічалася вісім разів, і знову зустрінуться у середу. В рамках платформи ми шукаємо конкретні рішення для збільшення спроможностей «коридорів солідарності», щоб виявити проблеми та зважити на шляхи їх вирішення. В рамках цієї платформи Єврокомісія зустрічається з Україною, Молдовою і, безумовно, з п’ятьма сусідніми з ними країнами, щоб поділитися даними статистики та інформацією про імпорт різних видів продукції, що є суб’єктом захисних заходів», - сказала речниця.
Вона зауважила, що Єврокомісія розширює коло країн-учасниць Координаційної платформи. Минулого тижня в її засіданні взяли участь також представники країн Балтії та Хорватія, оскільки йдеться про пошук альтернативних шляхів для транспортування зерна. На зустріч, що відбудеться цього тижня, запрошені й інші країни ЄС, які хотіли б допомогти.
Міріам Гарсія Феррер нагадала, що минулої середи, 6 вересня, відбувся обмін думками в рамках Колегії Єврокомісії щодо вирішення проблеми українського зернового експорту до п’яти сусідніх країн ЄС, але жодного рішення не було ухвалено, тож триває пошук такого взаємоприйнятного рішення.
«Коридори солідарності» продовжують працювати, зерно продовжує надходити з України. З початку роботи «коридорів солідарності» й до кінця липня ми експортували 44 мільйони тонн зерна, насіння соняшника та споріднених продуктів. Це демонструє, що жодного переривання (в українському експорті – ред.) немає. Ми працюємо, щоб знайти рішення», - додала речниця.
Як повідомлялося, після початку російського повномасштабного вторгнення в Україну та блокади українських чорноморських портів ЄС створив так звані «коридори солідарності» на кордонах з Україною для транспортування українських продовольчих товарів, зокрема зерна та інших видів продовольства, на світові ринки.
Унаслідок логістичних проблем збільшення потоку сільськогосподарської продукції з України спричинило ускладнення на ринках п'ятьох країн-сусідів: Болгарії, Угорщини, Польщі, Словаччини та Румунії. Єврокомісія після консультацій запровадила тимчасові обмеження на український зерновий експорт до згаданих країн, дія цих заходів вичерпується 15 вересня.