Бізнес закликає ООН, Туреччину, Міністерство закордонних справ та Міністерство розвитку громад, територій та інфраструктури об’єднати зусилля для того, щоб повноцінно розблокувати роботу Чорноморських портів для усіх видів вантажів.

Про це повідомляє Укрінформ з посиланням на пресслужбу Європейської бізнес асоціації.
«Важливо акцентувати не лише на повноцінній роботі «зернової ініціативи», але і домогтися встановлення єдиних умов для перевезення усіх вантажів в Азово-Чорноморському басейні для України. І, звісно, найкращим рішенням буде повне розблокування морських комерційних перевезень в Чорному морі та відкриття українських портів для усіх видів вантажів. Для експортних індустрій вкрай важливо продовжити повноцінну роботу та розблокувати логістичні ланцюги», - йдеться в повідомленні.
На переконання бізнесу, повне розблокування морських комерційних перевезень в Чорному морі та відкриття українських портів для усіх видів вантажів дозволить Україні створити умови для зростання промислового виробництва та ВВП України.
Також це дозволить зберегти/відновити тисячі робочих місць, забезпечити сплату податків/зборів до бюджету та сприяти стабілізації курсу гривні, оскільки це забезпечить додаткові значні надходження валютної виручки.
«ЄБА звертається з пропозицією об’єднати зусилля і сприяти реалізації стратегії повного розблокування українських морських портів Чорного моря для комерційних перевезень усіх видів вантажів та реалізації гарантій безпеки та свободи судноплавства торговельних суден в акваторії Чорного моря відповідно до норм сучасного міжнародного права», - наголосили в асоціації.
Як повідомлялось, з 1 серпня з портів Великої Одеси вийшли 848 суден, які експортували 25,9 мільйона тонн українського продовольства до країн Азії, Європи та Африки. Наразі в портах на 19 суден вантажать 680 тисяч тонн агропродукції. По коридору рухаються 3 судна під завантаження.
Ситуація з інспекціями в територіальних водах Туреччини стабільно важка: на добу відбувається в середньому 6 інспекцій як на вхід до портів, так і на вихід (половина від затвердженого плану), на інспекцію в черзі очікують 94 судна.
Фото: DPA