Служба безпеки України ліквідувала в Києві схему вимагання від компаній-перевізників грошей за «безперешкодне» транспортування товарів до всіх країн Європейського Союзу та інших держав європейського континенту.

Як передає Укрінформ, про це повідомляє СБУ.
Встановлено, що налагодив злочинну схему начальник одного з управлінь державного підприємства «Укрінтеравтосервіс». За гроші фігурант обіцяв сприяти отриманню дозволів країн-учасниць Європейської Конференції Міністрів Транспорту (ЄКМТ) на міжнародні вантажні перевезення.
«Ці документи експортери мають отримувати згідно зі встановленою процедурою безкоштовно. Однак, саме на цьому чиновник вирішив «заробити», — зазначили в СБУ.

Так, за грошову «винагороду» від 1,5 до 6 тисяч доларів зловмисник гарантував не створювати штучних перешкод для отримання відповідних дозволів. До протиправної діяльності посадовець залучив свою родичку як посередницю для отримання грошей та ведення їхнього обліку.
Під час обшуків за місцями роботи і проживання обох фігурантів правоохоронці виявили комп’ютерну техніку з доказами оборудки та одержану злочинним шляхом готівку.

Обом зловмисникам оголошена підозра за ч. 3 ст. 368 (прийняття пропозиції, обіцянки або одержання неправомірної вигоди службовою особою) Кримінального кодексу України.
Триває розслідування для встановлення всіх обставин правопорушення та притягнення до відповідальності винних осіб.
Як повідомляв Укрінформ, раніше підозру в хабарництві оголосили трьом посадовцям Одеського обласного бюро судово-медичної експертизи. Встановлено, що за 140 тисячі гривень щомісяця фігуранти обіцяли підприємцю не перешкоджати йому в здійсненні діяльності, пов’язаної з наданням ритуальних послуг.