Від початку повномасштабного вторгнення Україна отримала від Європейського інвестиційного банку (ЄІБ) близько $1,7 млрд доларів бюджетної підтримки.

Як передає Укрінформ, про це повідомляє пресслужба Мінфіну.
“Станом на сьогодні (22 червня - ред.) портфель спільних України з ЄІБ інвестиційних проєктів становить 25 проєктів загальним обсягом 5,2 млрд євро. Водночас від початку повномасштабного вторгнення Україна отримала від ЄІБ близько 1,7 млрд доларів США бюджетної підтримки. Дякуємо за розуміння проблем України та оперативне прийняття конструктивних рішень, що дозволяє забезпечити пріоритетні потреби українського суспільства”, — зазначив міністр фінансів Сергій Марченко.
Повідомляється, що 22 червня, у межах візиту до Лондону на Конференцію з питань відновлення України, міністр фінансів Сергій Марченко зустрівся з віцепрезиденткою Європейського інвестиційного банку Терезою Червінською.
Сторони обговорили стан виконання спільного портфелю проектів, а також можливі напрями розширення співпраці.
У Мінфіні зазначають, що близько 2,7 млрд євро зі спільного портфелю проєктів залишаються невикористаними. Сторони обговорили можливі шляхи ефективної реалізації поточних ресурсів.
Наразі Міністерство фінансів також активно співпрацює з ЄІБ над використанням 600 млн євро у 2023 році на відновлення об'єктів критичної інфраструктури, пошкоджених внаслідок збройної агресії РФ.
Як повідомляв Укрінформ, Міністерство розвитку громад, територій та інфраструктури та Європейський інвестиційний банк підписали меморандум про виділення 840 млн євро на реалізацію в 2023 році пріоритетних проєктів відновлення інфраструктури України.