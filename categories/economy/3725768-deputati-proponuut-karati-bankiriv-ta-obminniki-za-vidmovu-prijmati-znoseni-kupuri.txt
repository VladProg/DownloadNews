У Верховній Раді зареєстровано законопроєкт, який пропонує встановити адміністративну відповідальність посадових осіб банків та інших небанківських фінустанов за порушення порядку здійснення валютних операцій.

Як передає Укрінформ, відповідний проєкт закону №9404 зареєстровано у ВРУ.
Як йдеться в пояснювальній записці до документу, його метою є запровадження адміністративної відповідальності посадових осіб уповноважених установ (банки, небанківські фінансові установи та оператори поштового зв’язку, які отримали ліцензію Національного банку України) за порушення порядку здійснення валютних операцій, а саме за незаконну відмову або встановлення незаконних обмежень у здійсненні операцій з купівлі у фізичних осіб готівкової іноземної валюти.
Відповідні зміни автори законопроєкту пропонують внести до ст.162 Кодексу України про адміністративні правопорушення, передбачивши новою частиною першою в ній санкції за дане правопорушення у розмірі від 500 до 1000 неоподатковуваних мінімумів доходів громадян (8 500 – 17 000 грн).
Як повідомлялося, останнім часом банки та обмінні пункти в Україні відмовляються приймати купюри з незначною потертістю, написами і печатками, операції з якими раніше здійснювали без проблем. Такі банкноти пропонують здавати з 10-15-відсотковим дисконтом.
Національний банк України заявив, що не ухвалював жодних нормативно-правових актів, які б передбачали заборону здійснення валютно-обмінних операцій з іноземною валютою, зокрема, доларами США серії 1996 року та випущеними в обіг раніше.
НБУ запровадив заходи для врегулювання питання обміну зношених банкнот іноземної валюти. Зокрема, ухвалені зміни до нормативно-правої бази, якими скасовано перелік ознак незначного зношення банкнот. Крім того, фінустановам під час здійснення валютно-обмінних операцій заборонено встановлювати обмеження щодо номіналу та року емісії банкнот іноземної валюти, які є законним платіжним засобом на території відповідної іноземної держави.