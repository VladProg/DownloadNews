Загарбники зупинили автоматичну передачу даних із датчиків радіаційного моніторингу на Запорізькій АЕС, цю інформацію в ручному режимі тепер передають представники Міжнародного агентства з ядерної енергії (МАГАТЕ).

Про це повідомив в.о. голови Державної інспекції з ядерного регулювання України Олег Коріков під час брифінгу в Медіацентрі Україна - Укрінформ.
«Два тижні тому за командою з Москви припинилася автоматична передача даних з датчиків радіаційного маніторингу, що розташовані на промисловому майданчику Запорізької АЕС. Це неприйнятно і є порушенням вимог ядерної та радіоційної безпеки. Тому зараз команда МАГАТЕ, яка перебуває на Запорізькій АЕС, в мануальному режимі - на папірці, телефоном - знімає показники з цих датчиків і передає їх у штабквартиру МАГАТЕ у Відні», – сказав Коріков.
За його словами, пізніше саме з Відня ці дані вводять у відповідну систему, звідки вони стають доступними для країн - членів МАГАТЕ, зокрема України. Коріков наголосив, що так, бар'єр за бар'єром, руйнуються принципи безпеки на станції. Виправити ж ситуацію можна тільки у випадку деокупації та демілітаризації ЗАЕС.
Як повідомлялося, російські загарбники не дозволяють українському персоналу Запорізької АЕС здійснити переведення енергоблока №5 у стан «холодний зупин», як це передбачено розпорядженням Держатомрегулювання від 8 червня 2023 року.