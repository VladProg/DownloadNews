Міністр аграрної політики та продовольства Микола Сольський у ході робочого візиту в Кишинів висловив незгоду з рішенням Молдови обмежити імпорт з України зернових та олійних культур.

Про це повідомило Міністерство аграрної політики та продовольства України, передає Укрінформ.
Відповідну заяву Сольський зробив під час зустрічі зі своїм молдовським колегою — міністром сільського господарства та харчової промисловості Республіки Молдова Володимиром Боля.
"Міністр вирушив до Молдови після заяв молдовської сторони про намір тимчасово вжити заходів щодо імпорту зернових та олійних культур з України, як це раніше зробили деякі країни ЄС. Сольський висловив незгоду з подібним рішенням з боку Молдови", — зазначили у відомстві.
У ході зустрічі очільник Мінагрополітики також зауважив, що підстави для такого рішення є незрозумілими, оскільки Україна не імпортує ці культури до Республіки Молдова.
Боля запевнив, що транзит української агропродукції через Молдову здійснюватиметься в повному обсязі. Переговори триватимуть.
Як повідомляв Укрінформ, 5 травня під час зустрічі з головою делегації Європейського Союзу Янісом Мажейксом Боля заявив про намір Молдови запровадити тимчасові обмеження на імпорт зернових та олійних культур з України.
Раніше Європейська Комісія офіційно оголосила про запровадження "виключних і тимчасових" запобіжних заходів проти імпорту з України, що обмежують надходження сільськогосподарських товарів українського виробництва до п'яти країн ЄС.
Запобіжні заходи стосуватимуться чотирьох сільськогосподарських продуктів: зерна, кукурудзи, ріпаку та насіння соняшника.