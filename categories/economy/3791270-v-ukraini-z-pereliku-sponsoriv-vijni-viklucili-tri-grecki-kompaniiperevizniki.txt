Національне агентство з питань запобігання корупції виключило три грецькі компанії-перевізники Thenamaris Ships Management Inc., Minerva Marine та TMC Tankers LTD з переліку міжнародних спонсорів війни.

Рішення було ухвалено після того, як компанії припинили транспортування російської нафти, повідомляє Укрінформ із посиланням на сайт НАЗК.
"Росія завжди використовувала енергоносії, зокрема нафту, як зброю. Це і досі дозволяє РФ впливати на інші держави, навіть попри накладені на неї санкції. Важливо, щоб все більше міжнародних компаній відмовлялося співпрацювати з Росією, особливо в нафтовій сфері. В першу чергу, це послаблює економічні спроможності військової машини агресора. І тут вже йдеться не тільки про доброчесність та відповідальність таких компаній, але й можливість не потрапити під санкції”, – підкреслив голова НАЗК Олександр Новіков.
"Влітку 2022 року НАЗК надало статус “спонсорів війни” п’яти грецьким компаніям, серед яких були і Minerva Marine, Thenamaris та TMS Tankers. Компанії транспортували російську нафту та нафтопродукти, тим самим поповнюючи бюджет держави-терориста та фінансуючи російську агресію", - йдеться у повідомленні.
У НАЗК запевнили, що Національне агентство відкрите до співпраці з міжнародним бізнесом та готове провести консультації щодо кроків, необхідних для виключення з переліку кожної окремої компанії.
"НАЗК є органом, відповідальним за сприяння розбудові системи комплаєнсу у приватному секторі. Під час процедур комплаєнсу контрагенти підлягають перевірці на доброчесність, у тому числі на дотримання норм соціально відповідального ведення бізнесу відповідно до стандартів ОЕСР. Перелік "Міжнародні спонсори війни» на порталі "Війна і санкції" є потужним репутаційним інструментом для досягнення доброчесності ланцюжків постачання у міжнародному вимірі, виходу міжнародного бізнесу з Росії, отже – зменшення фінансової та технологічної спроможності країни-терориста вбивати українців. Одним з "важелів тиску" платформи є співпраця з базою даних World-Check, що використовується банками та страховими компаніями для оцінки ризиків. Саме тому для світових компаній наслідки перебування в переліку стають гіршими, ніж продовження ведення бізнесу з країною-агресором", - додали в агентстві.
Як повідомлялося, раніше з переліку міжнародних спонсорів війни вже було виключено провідну світову компанію з постачання суднового палива, ірландську Peninsula Petroleum Limited, одну з найбільших у світі компаній з виробництва та експорту діамантів Shree Ramkrishna Exports (SRK) та Британську групу компаній Mondi, що виробляє папір та пакування.
Фото: Minerva Marine