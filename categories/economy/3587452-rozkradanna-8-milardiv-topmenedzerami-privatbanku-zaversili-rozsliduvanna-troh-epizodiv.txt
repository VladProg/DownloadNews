Національне антикорупційне бюро і Спеціалізована антикорупційна прокуратура завершили розслідування трьох епізодів за підозрою топменеджменту ПАТ КБ «ПриватБанк» у розкраданні понад 8,4 млрд грн.

Як передає Укрінформ, про це повідомляє Національне антикорупційне бюро.
«НАБУ і САП завершили розслідування за підозрою топменеджменту ПАТ КБ «ПриватБанк» у розкраданні понад 8,4 млрд грн 6 жовтня 2022 року стороні захисту відкрили матеріали для ознайомлення», - ідеться у повідомленні.
Серед підозрюваних: ексголова правління ПАТ КБ «ПриватБанк» (ч. 5 ст. 191, ч. 1,2 ст. 366 Кримінального кодексу України); колишній перший заступник голови правління ПриватБанку (ч. 5 ст. 191, ч. 3 ст. 209 Кримінального кодексу України); ексзаступник голови правління ПриватБанку (ч. 5 ст. 191 Кримінального кодексу України); колишня керівниця департаменту фінансового менеджменту ПриватБанку (ч. 5 ст. 191, ч. 3 ст. 209 Кримінального кодексу України); колишня керівниця департаменту підтримки міжбанківських операцій ПриватБанку (ч. 5 ст. 191 Кримінального кодексу України); керівниця департаменту операційного напрямку ПриватБанку (ч. 5 ст. 191, ч. 3 ст. 209 Кримінального кодексу України).
Прокурори САП визнали, що для доведення вини підозрюваних детективи наразі зібрали достатньо доказів за трьома епізодами. Всі три пов’язані з виведенням коштів із банку напередодні його націоналізації наприкінці 2016 року на підконтрольні або пов’язані з бенефіціарами банку компанії.
В лютому 2021 року НАБУ і САП повідомили експосадовцям про підозру у розтраті понад 136 млн грн через схему страхових виплат. За місяць потому підозри оновили новим епізодом, додавши розтрату майже 315 млн дол. США (близько 8,2 млрд грн) через акредитивну схему. А у вересні 2022 року добірка інкримінованих колишнім менеджерам ПриватБанку злочинів поповнилася ще однією розтратою у 85,2 млн грн.
«Викриті факти корупційної діяльності у «ПриватБанку» не є вичерпними: в низці епізодів НАБУ та САП продовжують розслідування. Насамперед схем виведення понад 130 млрд грн із банку, що стало однією з підстав його націоналізації», - наголосили в НАБУ.
Корупційні зловживання у банку розслідували різні правоохоронні органи. Однак восени 2019 року Генеральний прокурор визначив підслідність у всіх цих справах за детективами НАБУ. Загальний обсяг матеріалів по всіх епізодах наразі перевищує 2500 томів і є одним із наймасштабніших розслідувань в історії антикорупційних органів.
Як повідомлялося, 15 березня 2021 року НАБУ оголосило підозру трьом колишнім посадовцям ПриватБанку - ексголові правління Олександру Дубілету, його заступнику та керівнику міжбанківських операцій. Їх підозрюють у розтраті 8 млрд грн.
У червні кількість підозрюваних зросла до п'яти.
Того ж місяця стало відомо, що Спеціалізована антикорупційна прокуратура звернулася до Інтерполу із проханням щодо оголошення у розшук колишнього міноритарного акціонера ПриватБанку Дубілета, який переховується за кордоном.
22 грудня 2022 у НАБУ поінформували, що Вищий антикорупційний суд заочно арештував колишнього голову правління ПриватБанку.
ПриватБанк був націоналізований у грудні 2016 року. Держава докапіталізувала його на 155 млрд грн. Портфель неробочих кредитів ПриватБанку, який пов'язують з попередніми власниками, на 31 грудня 2018 року оцінювався у 212,795 млрд грн.