З 1 квітня жителі України зможуть відправляти посилки до Німеччини за допомогою Укрпошти зі знижкою у 60% від вартості.

Про це повідомив генеральний директор Укрпошти Ігор Смілянський, передає Укрінформ із посиланням на пресслужбу компанії.
«Укрпошта продовжує вводити спеціальні тарифи на доставку в країни з найбільшою кількістю українських переселенців. Зниження тарифів на доставку посилок – це наступний крок у зміцненні та розширенні партнерства Укрпошти та національної пошти Німеччини, яка з початку війни підтримує Україну на поштовому фронті», - зазначив він.
Тариф на найпопулярніші категорії посилок становитиме: до 3 кг ваги – 13,7 долара (оплата здійснюється у гривнях за курсом НБУ на дату прийому відправлення) та 7 кг – 21,6 долара. Для легких відправлень продовжують діяти тарифи на дрібні пакети від 5,6 долара.
Зауважується, що в цю суму, крім міжнародного перевезення, включена вартість адресної доставки. Вартість доставки посилки розраховується лише за фактичну вагу без урахування об’ємної ваги. Відправлення можна здійснити з будь-якого відділення Укрпошти з доставкою в будь-який населений пункт Німеччини.
Оформити відправлення можна у поштових відділеннях та в особистому онлайн-кабінеті, а також за допомогою мобільного застосунку Укрпошти. При цьому, оформлюючи відправлення онлайн, кожен клієнт додатково отримує знижку – 3%.
Як повідомляв Укрінформ, у січні Укрпошта оголосила про зниження в розмірі до 45% тарифів на доставку до Литви, Латвії, Естонії, та на 75% на пересилання посилок EMS з України в Польщу. Німеччина стала п’ятою країною, стосовно якої діють спеціальні тарифи.