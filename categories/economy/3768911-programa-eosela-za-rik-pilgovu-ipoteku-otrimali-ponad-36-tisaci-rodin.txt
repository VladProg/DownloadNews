За програмою єОселя від початку її старту 3,641 тис. родин отримали пільгові іпотечні кредити на суму 5,2 млрд грн.

Як передає Укрінформ, про це повідомляє пресслужба Мінекономіки.
“1 жовтня минулого року уряд запустив програму єОселя, щоб українці могли отримати доступне кредитування на придбання житла. За рік такі кредити отримали понад 3 600 українських родин на загальну суму 5,2 млрд грн. Понад 70% - це родини військовослужбовців та силовиків, які можуть взяти кредит під 3%. Так само як і медики, вчителі та науковці”, - зазначила перший віцепрем’єр-міністр України - міністр економіки Юлія Свириденко.
Вона зазначила, що з 1 серпня 2023 року програма була розширена і нині нею можуть скористатись всі українці, які не мають власного житла, або потребують покращення житлових умов. Для них іпотека доступна під 7%. За два місяці так кредити отримали понад 220 українців на 360 млн грн
Зокрема, серед кредитів, які українці отримали за програмою єОселя: кредити під 3% отримали 2577 військовослужбовців та силовиків, 420 педагогів, 369 медиків та 55 науковців, кредити під 7% отримали 204 українця без власного житла, 14 внутрішньо переміщених осіб, 2 ветерани. Найчастіше кредити брали для придбання житла на вторинному ринку (2478 кредитів) та у забудовника (1140 в готових будинках та 23 в будинках, що зводяться). Найбільше іпотечних кредитів взяли мешканці: Київської області - 980, міста Києва - 552, Рівненської області - 214 та Волинської області - 210.
Як повідомлялося, програма єОселя почала свою роботу в жовтні 2022 року. Реалізовують єОселю Мінекономіки, Мінцифри, «Укрфінжитло» та Дія.