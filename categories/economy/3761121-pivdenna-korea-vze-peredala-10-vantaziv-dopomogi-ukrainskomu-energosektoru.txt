З початку повномасштабної війни Республіка Корея передала Україні 10 вантажів гуманітарної допомоги енергетичному сектору.

Як передає Укрінформ, про це повідомляє Міністерство енергетики.
"З початку повномасштабного вторгнення Росії в Україну з Республіки Корея надійшло 10 вантажів гуманітарної допомоги, зокрема, 20 резервних електростанцій і 5 мініекскаваторів, які використовуються, зокрема, у межах масштабної ремонтної кампанії на енергетичних об’єктах", - йдеться у повідомленні.
Крім того, ПрАТ «Укргідроенерго» і Корейська корпорація водних ресурсів (K-water) уклали Меморандум, яким передбачається співпраця в експериментальному проєкті з відновлення Каховської ГЕС.

Повідомляється також, що міністр енергетики України Герман Галущенко провів зустріч з корейською делегацією на чолі з міністром землі, інфраструктури та транспорту Республіки Корея Вон Хі Рьонгом. Сторони обговорили поглиблення співпраці у гідроенергетиці, співпрацю у впровадженні технологій малих модульних реакторів та потенціалі розміщення відповідних науково-виробничих баз в Україні.
Крім того, обговорювався потенціал співпраці у сфері ВДЕ, зокрема вітрової та сонячної енергетики.
Також обговорювалася співпраця в ядерній галузі. Галущенко наголосив, що Україна, як і Республіка Корея, мають країн-сусідів, які створюють потенційні загрози для глобальної ядерної безпеки.
«Маємо тісно співпрацювати в ядерній галузі, зокрема задля досягнення цілей забезпечення ядерної та радіаційної безпеки на світовому рівні. Я вірю, що у нас попереду - велика спільна робота», - зазначив міністр.

Галущенко окремо акцентував на зацікавленості української сторони у розвитку співпраці з Республікою Корея у впровадженні технологій малих модульних реакторів та потенціалі розміщення відповідних науково-виробничих баз в Україні.
Він також подякував Республіці Корея за допомогу, надану енергетичному сектору України. Вон Хі Рьонг, своєю чергою, наголосив на зацікавленості корейських інженерних та конструкторських компаній в інвестиціях у відновлення українського енергосектору.
Як повідомлялося, з початку повномасштабної війни Україна отримала від Японії 12 вантажів гуманітарної допомоги для енергетичного сектору.
Фото: Міненерго