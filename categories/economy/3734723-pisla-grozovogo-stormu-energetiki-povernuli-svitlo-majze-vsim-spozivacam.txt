В енергосистемі України станом на 12 липня дефіцит відсутній. Енергетики заживили майже всіх споживачів, знеструмлених через грозовий шторм.

Про це повідомляє пресслужба Міністерства енергетики, передає Укрінформ.
"Енергетики заживили майже всі населені пункти, знеструмлені раніше через грозовий шторм. Залишається без світла лише 1 населений пункт у Сумській області", - йдеться у повідомленні.
На об’єктах теплової, гідро- та атомної генерації триває ремонтна кампанія. Електроенергії, яку виробляють українські електростанції, повністю достатньо для покриття потреб споживачів. Дефіциту немає.
Уночі ворог завдав чергового удару по території України. Зокрема, ворожою ціллю стала Черкаська область. Внаслідок обстрілу є пошкодження та технологічні порушення. Було зафіксовано короткочасні вимкнення кількох ліній електропередачі, споживачі не знеструмлювалися.
У прифронтових з РФ областях через обстріли було знеструмлено 8 населених пунктів у Запорізькій та 6 населених пунктів – у Херсонській області. Залишається без світла частина споживачів у Донецькій, Сумській, Харківській, Чернігівській областях. Ремонтні бригади енергетиків працюють там, де це дозволяє безпекова ситуація.
Триває фіксація та ліквідація наслідків повені, яка виникла через підрив Каховської ГЕС. У Херсоні заживили 32 споживачів, які були відключені після підтоплення. Залишаються без світла 12,9 тисячі споживачів. Енергетики працюють над відновленням електропостачання.
Рівень води у ставку-охолоджувачі на ЗАЕС становить 16,47 м. Цього достатньо для забезпечення потреб станції.
Як повідомляв Укрінформ, вночі 12 липня російські загарбники атакували Україну з північно-східного напрямку (Курськ) ударними безпілотниками Shahed-136/131. Усього в ударі було задіяно 15 дронів-камікадзе. 11 із них знищені в зонах відповідальності повітряних командувань "Центр" та "Схід".
Фото ілюстративне Олег Синєгубов