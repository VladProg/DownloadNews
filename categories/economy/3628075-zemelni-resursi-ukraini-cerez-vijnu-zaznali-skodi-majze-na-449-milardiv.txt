Земельні ресурси України внаслідок збройної агресії росії зазнали шкоди на 448,9 млрд гривень.

Як передає Укрінформ, про це повідомляє Держекоінспекція в Телеграмі.
«Держекоінспекція зафіксувала, що станом на 30 листопада 2022 року внаслідок збройної агресії забруднено 291 826 950м² та засмічено 8 099 793 440м² українських земель, сума шкоди становить 448,9 млрд гривень», – йдеться у повідомленні.
Зазначається, що через війну сотні гектарів земельного фонду України засміченні відходами, забрудненні шкідливими речовинами, які вивільнюються у результаті детонування та зазнають пошкодження структури ґрунтового покриву. Ці чинники призводять до пошкодження сільськогосподарських угідь, неможливості проведення посівних робіт та, як наслідок, до відсутності врожаю на землях, які були порушенні в результаті військової агресії.
«Знищення українських земель - це злочин проти довкілля України та проблема світового масштабу, яка несе ризики настання продовольчої кризи та неможливості гарантування продовольчої безпеки для людства у майбутньому», – додали в інспекції.
Як повідомлялося, згідно з даними міжнародної організації ФАО (Food and Agriculture Organization), яка діє під патронатом ООН, до початку повномасштабного вторгнення росії, 20% сільськогосподарських земель України зазнали суттєвої деградації, а рівень їх розораності сягав 53%, і був одним з найвищих у світі. До прикладу у Польщі цей показник становить 36,5%, у Німеччині – 34,1%, у США — 17,5%, а в Китаї – 12%.
Фото: rada.gov.ua