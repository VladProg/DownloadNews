Станом на 25 листопада виробники електроенергії покривають потреби споживачів на 70%. Наразі заживлена майже вся критична інфраструктура в країні.

Про це повідомив Прем’єр-міністр України Денис Шмигаль під час засідання уряду, передає Укрінформ.
«Сьогодні в Україні немає жодної теплової та гідроелектростанції, яка б не була обстріляна ворогом. Попри це, наша енергосистема вийшла з важкої системної аварії. Наразі виробники електроенергії забезпечують 70% покриття потреб у споживанні», - зазначив він.

Відео: Кабінет Міністрів України
Очільник уряду уточнив, що наразі заживлена майже вся критична інфраструктура в країні. Магістральна високовольтна інфраструктура працює, але проблеми зберігаються в розподільчих мережах обленерго по території всієї держави.
«Загалом в енергосистемі все ще зберігається суттєвий дефіцит. Тому, щоб тримати її в балансі, продовжують діяти як планові, так і аварійні відключення споживачів», - додав Шмигаль.
Як повідомлялось, 23 листопада росіяни вчергове обстріляли енергетичну інфраструктуру. Наразі по всій Україні задіяні аварійні та планові відключення електроенергії.
Також через зниження частоти в енергосистемі на трьох українських АЕС спрацював аварійний захист, внаслідок чого всі енергоблоки були автоматично відключені. Енергоатом працює над поверненням їх у роботу.
Станом на 25 листопада, всі атомні електростанції, які знаходяться на неокупованій території України, вже підключені до енергосистеми.
Фото: КМУ