З огляду на непередбачуваність рф та її поведінку в Чорному морі «коридори солідарності», створені на сухопутних шляхах між Україною і ЄС, залишаються вкрай важливими не лише для інтересів бізнесу, але й з безпекових міркувань.

Про це у Брюсселі на пресконференції за підсумками засідання Ради міністрів ЄС із сільського господарства та рибальства заявив міністр аграрної політики та продовольства Микола Сольський, повідомляє кореспондент Укрінформу.
«Після закінчення війни, після нашої перемоги, все одно росія залишатиметься нашим сусідом, і, виходячи з того, що ми бачимо, непередбачуваним сусідом. У таких умовах це питання - щоб обов’язково мати альтернативні маршрути через дружні демократичні країни - перетворюються у питання безпеки, а не лише бізнесу», - зазначив урядовець.
Він повідомив, що у серпні Україні вдалося експортувати 4,5 млн тонн збіжжя, з яких 3 млн – через європейські «коридори солідарності», ще 1,5 млн - через чорноморські порти, розблоковані за Стамбульськими домовленостями.
«У вересні, як я думаю, європейський напрямок збільшить (обсяг перевезень – ред.) на 5-10%, морський транспорт додасть відсотків 60. Але ми не знаємо, що буде далі з морем - ніхто не може бути впевненим через зрозумілі причини. При цьому будь-яка проблема с чорноморськими коридорами спровокує нову хвилю швидкого зростання ціни», - зауважив Сольський.
Міністр нагадав, що заява путіна про «неналежне» використання чорноморських коридорів, сама лише поява цієї грубої дезінформації, негайно спровокувала зростання цін на продовольство у той самий день на 2-3%. Тож фактичний зрив росією Стамбульських «зернових» домовленостей вже за місяць-два може дуже суттєво вплинути на рівень цін, спонукати деякі країни Близького Сходу та Азії до створення запасів зерна, що спровокує нові цінові сплески.
На думку урядовця, покладаючись на дешевший - у порівнянні із сухопутним - морський шлях перевезень, варто завжди пам’ятати про два моменти.
Перший - відстань із Західної України до портів на Балтійському морі не більша, ніж до українських портів, що робить цю логістику конкурентною навіть у мирний час.
Другий важливий (і, напевно, основний) аргумент - непередбачувана поведінка росії, яка може у будь-який момент свавільно перекрити морське сполучення Чорним морем. Така поведінка рф є однією з найбільших загроз для стабільності та водночас переконливою мотивацією для розвитку транспортних коридорів між Україною і ЄС на суходолі.
Як повідомлялося, після початку повномасштабного вторгнення росія заблокувала чорноморські порти України, внаслідок чого на експорт не надійшли понад 20 мільйонів тонн збіжжя. Завдяки «зерновій» ініціативі ООН та підписаним у Стамбулі домовленостям міжнародному співтовариству вдалося поновити вивезення українського зерна для споживачів чорноморськими транспортними маршрутами.
Водночас Європейський Союз організував так звані «коридори солідарності» на кордонах з Україною для вивезення зерна суходолом - з використанням залізничного, автомобільного, а також річкового транспорту.
Ці кроки дозволили транспортувати мільйони тонн українського зерна та знизити загрозу голоду в найуразливіших країнах Африки та Азії.