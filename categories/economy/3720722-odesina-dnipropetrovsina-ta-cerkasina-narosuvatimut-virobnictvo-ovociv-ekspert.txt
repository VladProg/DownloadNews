Аграрії Одеської, Дніпропетровської та Черкаської областей будуть збільшувати виробництво овочів.

Про це сказав заступник голови Всеукраїнської аграрної ради Денис Марчук під час брифінгу у Медіацентрі Україна - Укрінформ.
"Одещина почала більше вирощувати овочів, Дніпропетровщина, Черкащина. Ці регіони будуть набирати обертів і заміщувати овочеву продукцію (з південних областей - ред.) на території України", - розповів він.

Марчук зазначив, що традиційно овочі в Україні більше вирощували на півдні, проте після повномасштабного вторгнення сільгосптоваровиробники інших областей почали диверсифікувати свій бізнес та займатися овочівництвом.
За його словами, відтепер вирощувати більше овочів будуть ті аграрії, які займаються бізнесом у регіонах із доступом до води.
Як повідомляв Укрінформ, уночі 6 червня російська армія підірвала греблю Каховської ГЕС. На Херсонщині тривають рятувальні роботи та заходи з евакуації населення з місць затоплення. Особливо складна ситуація - на тимчасово окупованих територіях, де російські загарбники залишили людей без жодної допомоги.
За даними Міністерства аграрної політики та продовольства, внаслідок підриву буде зупинено водопостачання 31 системи зрошення полів Дніпропетровської, Херсонської та Запорізької областей. У 2021 році ці системи забезпечували зрошення на 584 тис. га, з яких аграрії збирали близько 4 млн т зернових і олійних культур на суму близько 1,5 млрд доларів.