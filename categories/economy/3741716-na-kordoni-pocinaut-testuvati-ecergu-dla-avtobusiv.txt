З понеділка, 31 липня, починається тестування електронної черги для перетину кордону автобусами на пункті пропуску «Ягодин – Дорогуськ».

Про це повідомляє пресслужба Міністерства розвитку громад, територій і інфраструктури України у Фейсбуці, передає Укрінформ.
«З 31 липня Міністерство відновлення розпочинає тестування послуги електронна черга для перетину кордону автобусами на пункті пропуску «Ягодин – Дорогуськ». Щоб перетнути цей пункт пропуску з 1 серпня, водіям чи логістам варто буде зареєструвати автобус у системі єЧерга та власне приїхати до кордону в зазначений у маршруті час», - йдеться в повідомленні.
Як зауважив заступник міністра розвитку громад, територій та інфраструктури Сергій Деркач, після налаштування нового сервісу всі регулярні автобусні перевезення відбуватимуться тільки згідно з єЧергою.
На відміну від онлайн-черги для вантажівок, послуга для автобусів в умовах тестового періоду не пропонуватиме час заїзду на пункт пропуску. Тобто водіям варто лише зареєструватись у системі та приїхати до пункту пропуску у передбачений автобусним маршрутом час. Водіям окрім реєстрації також доступна можливість відтермінувати чи скасувати чергу, замінити водія та транспортний засіб.
Окрім цього, розробляється можливість слотування та обрання визначеного часу заїзду на пункт пропуску, щоб послуга була зручна для тих, хто перетинає кордон нерегулярними маршрутами.
Наголошується, що запис до єЧерги для автобусів буде можливий лише на сайті echerha.gov.ua з 31 липня.
У Мінвідновленні зазначають, що запуск нової послуги є частиною реформи міжнародних пасажирських перевезень, у межах якої серед іншого будуть скасовані непрацюючі міжнародні маршрути. Також тривають перемовини із суміжними країнами щодо пришвидшення роботи митних та прикордонних служб, щоб процес перетину кордону був прогнозованим.
Як повідомлялося, у грудні 2022 року на пункті пропуску "Ягодин – Дорогуськ" запрацювала у межах пілотного проєкту електронна черга перетину кордону. У травні єЧерга повноцінно працювала на всіх 16 міжнародних автомобільних пунктах пропуску.
Фото ілюстративне