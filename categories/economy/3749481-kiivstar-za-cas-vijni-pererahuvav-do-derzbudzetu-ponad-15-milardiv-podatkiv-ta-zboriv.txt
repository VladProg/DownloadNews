Від початку повномасштабної війни національний телеком оператор «Київстар» перерахував до державного бюджету 15,208 млрд грн податків та зборів, із них 1,4 млрд грн - збір за радіочастоти і 53 млн грн військового збору.

Про це Укрінформу повідомили у пресслужбі Київстару.
У компанії підкреслили, що крім сплачених у 2022 – 2023 роках податків, оператор продовжує фінансувати державні соціальні проєкти. Так, Київстар направив 300 млн грн на відновлення цифрової інфраструктури України, виділив 55 млн грн на спеціальне обладнання для посилення кіберзахисту країни, фінансує оснащення інженерно-саперних груп у межах ініціативи «Нам тут жити», забезпечує інтернетом захисні об`єктів цивільної оборони та військові шпиталі, тощо.
«Для підтримки українських абонентів мобільного зв`язку телеком оператор протягом повномасштабної війни надав бонусів і послуг без додаткової оплати на суму понад 500 млн грн. Загальна сума допомоги Київстар ЗСУ, абонентам, країні вже понад 1,37 млрд грн», - повідомили в пресслужбі.
Водночас Київстар продовжує відновлювати та розвивати телеком-інфраструктуру, запроваджувати нові технології зв`язку, інвестувати в енергонезалежність мобільної мережі.
«Так, від початку війни компанія модернізувала понад 10 тисяч базових станцій мережі 4G, що дозволило покращити радіопокриття в понад 3,4 тисячах населених пунктів. Завдяки професійній роботі співробітників компанії, 93% мережі на підконтрольній Україні території стабільно функціонує і забезпечує українців послугами зв`язку і передачі даних», - зазначили в компанії.
Київстар – найбільший український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів «Домашнього інтернету». Від початку повномасштабної війни компанія виділила понад 1,370 млрд грн допомоги на гуманітарні потреби ЗСУ, суспільства, абонентів. Єдиний акціонер Київстару – міжнародна Група VEON. Акції Групи знаходяться на фондових біржах NASDAQ (Нью-Йорк) та Euronext (Амстердам). Київстар 25 років працює в Україні та визнаний найбільшим платником податків на телеком-ринку, кращим роботодавцем і соціально відповідальною компанією.