На сьогодні електропостачанням забезпечені всі регіони України, але необхідно розумно використовувати електроенергію в пікові години для уникнення перенавантаження системи.

Як передає Укрінформ, про це на брифінгу заявив заступник керівника Офісу Президента України Кирило Тимошенко.
"Навіть попри повторні обстріли об’єктів енергопостачання, профільним службам вдається оперативно їх відновлювати та ремонтувати. Станом на зараз, електропостачання є у всіх регіонах. У разі перенавантаження в роботі електросистем може застосовуватися обмеження електроенергії", - сказав він.

Тимошенко закликав до розумного споживання електроенергії та тепла: це не означає не вмикати світло та електроприлади увесь день, "але просимо ставитися до електроспоживання розсудливо: вранці - з 8-ї до 11-ї години і ввечері - з 17-ї до 23-ї".
Він наголосив, що цього тижня для російських військових головною мішенню стали об’єкти критичної інфраструктури та мирні українці, які гинуть та страждають від російського терору. За останні дні російські снаряди пошкодили низку об’єктів енергопостачання, що призвело до перебоїв зі світлом.
Пошкоджень зазнала енергетична інфраструктура в таких областях: Вінницька, Дніпропетровська, Житомирська, Івано-Франківська, також були зафіксовані перебої постачання в Тернопільській, Київській, Львівській, Полтавській, Сумській, Харківській, Хмельницькій областях та Києві.
"Повертаємо світло і на деокуповані території. Був із робочою поїздкою в Ізюмі, де разом із головою Харківської ОВА оглянули об’єкти житлової та критичної інфраструктури. В райцентрі розпочали запуск електроенергії для десяти тисяч споживачів, і далі потужності лише нарощуватимемо. Світло тепер є і на Ізюмському хлібзаводі. Це дасть змогу забезпечити виробництво українського хліба та забезпечити роботою півтори тисячі людей", - зазначив Тимошенко.
За його словами, одразу після подачі світла в Ізюмі – запрацювало відділення Укрпошти, де люди вже отримують пенсії. Також майже повністю відновлено живлення у Балаклії – 15 000 споживачів уже зі світлом. У Куп’янську світло вже є у 4 000 мешканців.
Через наслідки бойових дій без світла на деокупованій Харківщині ще залишається понад 116 000 абонентів, і відповідні служби працюють над якнайшвидшим вирішенням проблеми, наголосив Тимошенко.
Як повідомлялося, від початку березня Ізюм зазнавав масованих обстрілів і авіаударів. 2 квітня місто повністю захопили російські війська.
ЗСУ визволили Ізюм 10 вересня. У місті виявили шість катівень, влаштованих загарбниками.