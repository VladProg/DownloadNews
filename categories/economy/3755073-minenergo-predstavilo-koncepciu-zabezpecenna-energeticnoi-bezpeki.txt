Міністерство енергетики України підготувало Концепцію забезпечення енергетичної безпеки і закликало міжнародних партнерів долучитися до напрацювання механізмів її реалізації.

Як передає Укрінформ з посиланням на Міненерго, на цьому міністр енергетики Герман Галущенко наголосив під час другого засідання робочої групи «Президентська формула миру: енергетична безпека», в якій взяли участь представники міжнародних дипломатичних місій в Україні.
Зазначається, що напрацьовані Україною пропозиції передбачають, що відповідь цивілізованого світу на виклики енергетичній безпеці має бути комплексною - як на рівні окремих країн, так і на глобальному рівні. Зокрема, Україна потребує створення захисного «щита» для енергетичних об’єктів через системи та обладнання ППО, а також постачання і формування запасів обладнання в Європі для відновлення енергетичної інфраструктури.
Також має забезпечуватись міжнародний нагляд за енергетичними об'єктами та взаємний захист, зокрема, враховуючи зони безпеки навколо ядерних об'єктів.
Крім цього, необхідне інвестування в децентралізовані енергетичні системи, а також вивчення альтернативних шляхів постачання викопного палива, розширення потужностей з’єднань для полегшення обміну електроенергією.
На глобальному рівні необхідно заборонити політично мотивовану експлуатацію енергетичних ресурсів. Для цього, зокрема, потрібно розробити документи у межах міжнародного права, включаючи угоди та конвенції, оновити статути міжнародних організацій, а також посилити повноваження Міжнародного енергетичного агентства (МЕА).
Як зазначають в Міненерго, впровадження цих заходів сприятиме підвищенню надійності енергопостачання, зміцненню стійкості енергетичної інфраструктури, диверсифікації торгівлі енергією тощо.
Міністр закликав учасників робочої групи спільно напрацювати механізми для впровадження напрацьованої Концепції.
Як повідомлялося, Офіс Президента готує сьому зустріч з представниками іноземних дипломатичних установ, акредитованих в Україні, яка буде присвячена пункту Формули «Продовольча безпека».
Фото: Міненерго