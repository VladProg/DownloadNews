Національний телеком оператор «Київстар» набирає учасників до нового проєкту «БезВагань», який відкриває кар’єрні можливості для професійного розвитку спеціалістів із мінімальним досвідом роботи.

Про це Укрінформу повідомили у пресслужбі Київстару.
«БезВагань» – наш черговий крок у напрямку протидії упередженого ставлення роботодавців до кандидатів за будь-якими ознаками. Першим таким проєктом був Returnship – стажування для кандидатів із перервою в стажі. Нині ми демонструємо учасникам ринку праці, що серед пошукачів з мінімальним досвідом роботи, або без нього є багато талановитих фахівців. Адже головне не вік і не навички, а висока мотивація та бажання кандидата розвиватися», – говорить директорка з управління персоналом та розвитку організації Київстар Оксана Олійник.
Зазначається, що за новим проєктом з професійного розвитку роботодавець буде навчати новачків та залучати їх до корпоративних активностей. Роботу фахівців-початківців перші кілька місяців супроводжуватимуть досвідчені ментори, які допоможуть адаптуватися в колективі та отримати необхідні знання і навички.
Учасники програми офіційно оформлюються до штату за строковим річним договором, отримуватимуть зарплату та матимуть соціальний пакет на загальних умовах. Компанія набирає 20 спеціалістів початкового рівня до таких підрозділів: HR, PR, адміністративна функція, фінанси, BigData, кібербезпека, технічна функція, юридичний напрям, В2С, В2В.
Термін дії програми – рік. Випускники, які якісно зарекомендують себе, за наявності вакансій можуть бути запрошені до колективу на постійній основі.
Заявки на участь у програмі приймаються з 19.06 до 14.07 за посиланням.