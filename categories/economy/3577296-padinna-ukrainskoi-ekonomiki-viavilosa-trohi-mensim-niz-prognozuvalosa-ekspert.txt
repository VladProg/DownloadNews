У другому кварталі 2022 року ВВП в Україні знизився на 37,2% порівняно з другим кварталом торік, що трохи краще прогнозу НБУ та уряду. Однак це не означає, що економіка у нас поводить себе краще, ніж очікувалося; ймовірно, найгірше у нас іще попереду.

Як повідомляє Укрінформ, таку думку висловив керівник аналітичного відділу Concorde Capital Олександр Паращій під час дискусії «Пів року війни: в якому стані економіка?».
«За офіційними даними, наша економіка впала у другому кварталі на 37%. І це краще тих прогнозів, які давав Національний банк України, і дещо краще прогнозів, що давав уряд. Однак це не означає, що економіка у нас поводить себе краще за очікування. Це, можливо, означає, що найгірше у нас ще попереду. Якщо згадати попередню масштабну кризу, пов'язану з російською агресією в 2014 - 2015 роках, падіння економіки було не таким суттєвим у 2014-му, найгірші показники були саме в наступному році», - зазначив Паращій.

За його словами, головним чинником впливу на економіку країни є, безумовно, безпекова ситуація.
«Міста, які генерували більше половини ВВП України в минулому році, так чи інакше сьогодні зачеплені бойовими діями. Тільки цей фактор відкине нас у розвитку на два-три роки. Бо це очевидно: із зростанням рівня небезпеки припиняються будь-які інвестиції. Зараз інвестиції в Україну якщо не від'ємні, то точно не позитивні, і це дуже сильно відтреміновує нашу історію успіху», - вважає експерт.
Крім того, в Україні наразі активно триває міграційний процес, що також має негативний вплив на поточну економічну ситуацію.
«Якщо на початку року поза окупованими територіями у нас проживало приблизно 37,4 млн, то сьогодні, за моїми розрахунками, це 30,4 млн людей. Тобто кількість людей, залучених в економіку України, які створюють попит, які пропонують свої послуги, скоротилася на 19%. І це, напевно, найболючіший фактор, який має дуже великий вплив сьогодні і який потенційно може мати вплив ще багато-багато років», — зазначив експерт.
Майже всі роки незалежності України, наголосив Паращій, саме внутрішній попит був суттєвою рушійною силою, яка дозволяла зростати нашій економіці. І скорочення чисельності населення разом із падінням рівня доходів українців помітно вплинули на рівень цього попиту, який, за підрахунками експерта, вже скоротився на 30-35%.
Отже, резюмував економіст, виклики 2022 року набагато гірші за всі попередні кризи.
«Щодо прогнозів. Ситуація в економіці буде залишатися складною. І основне питання — чи зможе наша державна машина далі функціонувати, чи буде достатньо коштів у нашому бюджеті для забезпечення армії, соціальної підтримки, чи будуть нам допомагати наші західні партнери. Очевидно, що від цього буде залежати все», — підсумував Паращій.
Як повідомлялося, за даними Держстату, зниження ВВП у другому кварталі 2022 року становило 37,2% (порівняно з другим кварталом торік), що менше за попередні оцінки Мінекономіки (40,6%). У серпні, за даними Мінекономіки, показник валового внутрішнього продукту нижче минулорічного орієнтовно на 35%.
За вересневим прогнозом Мінекономіки, за підсумками 2022 року ВВП в Україні скоротиться на 33,2%.