Ціни на нафту продовжують знижуватися в середу, 7 червня, на тлі очікувань рекордного видобутку в США цього й наступного року.

Як передає Укрінформ, про це повідомляє enkorr.
Вартість серпневих ф'ючерсів на сорт Brent на лондонській біржі ICE Futures становить $75,8 за барель, що на $0,49 (0,64%) нижче за ціну на закриття попередньої сесії. У вівторок контракт здешевшав на $0,42 (0,6%), до $76,29 за барель.
Ціна липневих ф'ючерсів на WTI на електронних торгах Нью-Йоркської товарної біржі (NYMEX) знизилася на $0,44 (0,61%), до $71,3 за барель. За підсумками минулої сесії вартість контрактів знизилася на $0,41 (0,6%), до $71,74 за барель.
Міненерго США підвищило очікування видобутку нафти в країні (без урахування інших рідких вуглеводнів) на 2023 рік з 12,53 млн барелів на добу (б/д) до 12,61 млн б/д, йдеться в щомісячному прогнозі відомства.
Прогнозний показник на 720 тис. б/д перевищує результат 2022 року – 11,89 млн б/д. Крім того, він на 310 тис. б/д кращий за останній середньорічний рекорд видобутку сирої нафти в США, встановлений 2019 року, – 12,3 млн б/д.
Відомство також підвищило прогноз видобутку на 2024 рік – на 80 тис. б/д, до 12,77 млн б/д.
Крім того, Управління енергетичної інформації (EIA) Міненерго США в середу, о 17:30 за київським часом, опублікує щотижневу доповідь про запаси нафти, бензину й дистилятів.
За даними Американського інституту нафти (American Petroleum Institute, API), нафтові запаси за тиждень, що завершився 2 червня, скоротилися приблизно на 1,7 млн барелів.