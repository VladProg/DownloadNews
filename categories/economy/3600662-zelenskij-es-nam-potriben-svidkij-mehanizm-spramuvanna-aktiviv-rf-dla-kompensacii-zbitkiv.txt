Президент Володимир Зеленський наполягає на визначенні законного і конкретного механізму відшкодування завданих росією Україні збитків за рахунок російських активів.

Про це він заявив під час онлайн-виступу на Міжнародній конференції експертів з відновлення України, яка відбувається в Берліні, повідомляє кореспондент Укрінформу.
«Обов’язково маємо визначитися з конкретикою того, як працюватиме механізм відшкодування державою-агресором усіх спричинених цією війною збитків. російські активи, які вже заморожені й ті, які ще необхідно заморозити, дуже серйозні», - сказав Зеленський.
Він розповів, що значна частина цих активів знаходиться у юрисдикціях саме європейських країн.
«Нам потрібна компенсація, і це справедливо. А отже нам потрібен реальний швидкий законний механізм направлення російських активів на відшкодування збитків, завданих російською ж війною», - підкреслив Президент.
Як повідомлялося, експосол США в Україні, віцепрезидент Інституту миру США Вільям Тейлор заявив, що росія мусить відповісти за воєнні злочини й руйнування, які її війська спричинили Україні, та виплатити від $750 мільярдів до $1 трильйона для відновлення України.