Комісія з перевірки стану мостових споруд проаналізувала інформацію щодо стану 24 тисяч мостів з понад 28 тисяч наявних і представила попередні висновки на засіданні під головуванням віцепрем’єр-міністра з відновлення – міністра розвитку громад, територій та інфраструктури Олександра Кубракова.

Про це повідомляє пресслужба Міністерства відновлення, передає Укрінформ.
Попередні висновки свідчать, що: 9% мостів мають 5 непрацездатний стан – це аварійний стан відповідно до класифікації; 16% мостів мають обмежено працездатний стан – йдеться про близький до найгіршого стан; 50% мостів, які мають найкритичніший стан, не обстежувались останні три роки.
"Завдяки створенню та роботі Комісії ми визначили першочергові заходи, які допоможуть вирішити проблеми системно. У першу чергу ми будемо ініціювати передачу функцій замовника чи балансоутримувача мостів від місцевої влади до обласної чи Агентства відновлення для об’єктів, що розташовані на дорогах державного значення", – сказав Кубраков.
Він зауважив, що абсолютно неефективно і небезпечно, коли міст через національну дорогу належить громаді, яка не може його належно обслуговувати або навіть не знає, що це потрібно робити системно.
"Окрім цього, - акцентував віцепрем'єр, - ініціюватимемо законодавчі зміни щодо пріоритезації державних видатків. Аби задачі щодо утримання та ремонт мостових споруд були серед обовʼязкових для збереження транспортної інфраструктури як під час воєнного стану, так і після перемоги".
За період роботи комісія вже оглянула мости в Києві, Житомирі, Рівному, Черкасах та Кіровоградській області. Йдеться про споруди, які мають найбільш критичний стан.
"Ключове, що бачимо після візитів у регіони – багато дефектів та пошкоджень мостів можна було б попередити, якби балансоутримувачі виконували свої функції з утримання мостів. Натомість відсутність протиаварійних заходів, огляду та обстежень, призводить до ситуації, коли у нас така велика кількість мостів у критичному стані”, – додав заступник міністра Сергій Деркач.
Серед іншого, з’ясовано, що органи місцевої влади не мають інформації про експлуатаційний стан близько 35% мостів.
Комісія напрацювала основні рекомендації, які будуть використанні у звіті за результатами роботи, для розробки необхідних урядових рішень. Зокрема, серед них: встановлення на мостах, що перебувають у непрацездатному стані автоматизованих систем моніторингу їх технічного стану; накопичення технічної інформації про стан всіх мостів у єдиній системі; створення резервних ресурсів на випадок аварійної ситуації. Йдеться про тимчасові модульні конструкці, які можуть використовуватись у випадках порушення функціонування мосту.
Як повідомлялося, Комісія з перевірки мостових споруд створена наприкінці червня на виконання рішення РНБО України. Її очолив віцепрем’єр-міністр з відновлення Олександр Кубраков. До складу комісії входять представники Мінвідновлення, Міністерства оборони, МВС, Служби безпеки України, Міністерства з питань реінтеграції тимчасово окупованих територій, Агентства відновлення, Укртрансбезпеки, ДІАМ, ДСНС, обласних та Київської міської військових адміністрацій.
Фото: mtu.gov.ua