Станом на ранок 10 червня з Каховського водосховища витекло 62% його об'єму.

Як передає Укрінформ, про це у Фейсбуці повідомив міністр захисту довкілля та природних ресурсів України Руслан Стрілець.
За його словами, "станом на ранок 10 червня з Каховського водосховища витекло 62% його об'єму або 12,24 куб. км води. Рівень води у водосховищі вже 10,55 м. Продовжує знижуватися".
Як підкреслив міністр, орієнтовна сума збитків довкіллю через підрив Росією Каховської ГЕС вже становить понад 55 млрд грн.
"Ситуація у нацпарках критична. Під загрозою зникнення 30% природно-заповідного фонду Херсонщини", - наголосив Стрілець.
Так, вода з Каховського водосховища зрівняла з водним дзеркалом нацпарк "Нижньодніпровський". Продовжується обміління акваторії у нацпарках "Великий Луг" - на 4,2 м та "Кам'янська Січ" - на 6 м. Тимчасово захопленим росіянами Олешківським піскам загрожує підняття ґрунтових вод.
Як зауважив очільник Міндовкілля, через підрив Каховської ГЕС нині вже підтоплено близько 1200 гектарів території Кінбурнського півострова.
"Екологічні інспектори, працівники нацпарків, водники та лісівники на місці екологічного лиха продовжують фіксувати докази злочинів окупантів. Запрошую усіх, хто став свідком злочинів проти довкілля допомогти нашим фахівцям і повідомляти про них на вебресурс і мобільний додаток Міндовкілля – ЕкоЗагроза https://ecozagroza.gov.ua/ Усі зібрані дані будуть використані для стягнення з рф всіх завданих Україні збитків", - додав Стрілець.
Як повідомляв Укрінформ, російські війська в ніч на 6 червня здійснили підрив Каховської ГЕС. Триває евакуація населення з районів затоплення.