Учасники переговорів у Конгресі США представили законопроєкт про фінансування уряду на суму 1,7 трлн дол., з яких передбачається виділити 44,9 млрд дол. додаткової надзвичайної допомоги Україні та союзникам по НАТО.

Про це повідомляє Укрінформ з посиланням на Reuters.
Як зазначається, загальний обсяг фінансування, запропонований у законопроєкті, перевищує приблизно 1,5 трлн дол., виділених у попередньому році.
«До законопроєкту включено 44,9 млрд дол. США у вигляді додаткової надзвичайної допомоги Україні та союзникам по НАТО», – пише агентство.
Лідери Сенату та Палати представників США націлені ухвалити законопроєкт та відправити його президенту Джо Байдену до кінця тижня, щоб не допустити перебоїв у роботі уряду.
Протягом кількох місяців демократи та республіканці сперечалися про те, скільки грошей має бути витрачено на військові та невійськові програми, йдеться у повідомленні.
Невдача з ухваленням законопроєкту може призвести до часткового призупинення роботи уряду США в суботу напередодні Різдва, і, можливо, до багатомісячного протистояння після того, як республіканці візьмуть під контроль Палату представників 3 січня.
Учасники перегорів у Конгресі працювали протягом вихідних, щоб додати останні поправки у законопроєкт, який ще може бути змінений Палатою представників або Сенатом.
Як повідомляв Укрінформ, президент США Джо Байден затвердив своїм підписом закон про короткострокове фінансування уряду, уникнувши таким чином «шатдауну» в країні в умовах не ухваленого досі державного бюджету на 2023 фінансовий рік.