Поширювана у масмедіа інформація про ціни на закупівлю продуктів харчування для Збройних сил України й окремої військової частини Головного управління розвідки Міністерства оборони України подається некоректно.

Про це йдеться у заяві пресслужби Міноборони, оприлюдненій у Фейсбуці, передає Укрінформ.
Як зауважили в міністерстві, у поширюваних матеріалах порівнюються категорично не тотожні речі. Так, для порівняння взяті звіти про закупівлю саме продуктів і саме для харчування окремої військової частини ГУР безпосередньо за місцем постійної дислокації в Києві.
Наголошується, що для харчового забезпечення ЗСУ Міноборони закуповує комплексну послугу з організації харчування за каталогом продуктів, ціни на які вже враховують логістику, зокрема доставку в райони ведення бойових дій.
"Послуга з організації харчування, по суті, це формат "їжа "ходить" за військовослужбовцем", — пояснили у міністерстві.
За даними Міноборони, ціна послуги з організації харчування одного військовослужбовця становить від 137,04 до 144,06 гривень на добу.
Особовий склад ГУР під час виконання бойових завдань зазвичай забезпечується харчуванням за тим самим принципом, що й усі військовослужбовці Збройних сил України — завдяки укладеним Міноборони договорам щодо послуг з організації харчування.
Міноборони продовжує шукати рішення для забезпечення прозорих закупівельних процедур й ефективних моделей організації харчування ЗСУ.
Повідомляється, що в першій половині квітня керівництво міністерства провело зустріч із представниками торговельних мереж "КОЛО", "АТБ-Маркет", "ВАРУС", "АШАН" та "СІЛЬПО" (Fozzy Group) з метою долучити крупних рітейлерів до процесу організації й безперебійного забезпечення харчуванням військовослужбовців.
Представники мереж зауважили, що за наявних вимог забезпечення логістики продуктів за принципом гарантування доставки продуктів до частин за умови їх постійної передислокації є занадто ризикованим процесом для мережевого бізнесу, враховуючи визначені ціни послуг з організації харчування одного військовослужбовця на добу згідно з каталогом (137,04-144,06 грн). За словами рітейлерів, згадані ціни є низькими.
У Міноборони підкреслили, що ціна у договорах на закупівлю продуктів для ЗСУ враховує, зокрема, приймання, зберігання, переміщення й освіження запасів продовольства, видачу продуктів харчування, їх облік та інші заходи, згідно із заявками командирів військових частин у визначених місцях.
Ціни договорів, а також додатки до них були оприлюднені у лютому цього року. Детально з ними можна ознайомитися на сайті міністерства.
У разі виявлення ознак корупційних проявів у секторі оборони громадян закликають повідомляти про можливі порушення у Департамент з питань запобігання та виявлення корупції.
Як повідомляв Укрінформ, у березні Президент Володимир Зеленський підписав закон, спрямований на забезпечення прозорого та відритого процесу оборонних закупівель.