Росія є "надмірною ланкою" в ланцюгу постачання зерна з України на міжнародні ринки.

Про це сказав Надзвичайний та Повноважний Посол України в Туреччині Василь Боднар у коментарі Укрінформу за підсумками конференції “Перспективи “зернового коридору” - українське бачення”.

“Нам зараз важливо переконати міжнародних партнерів у необхідності страхування цих суден (що йдуть альтернативними морськими шляхами - ред.), необхідності замовлення більше зерна з України і таким чином створити додатковий тиск на Росію з тим, щоб вона не блокувала застосування самого коридору, як було узгоджено. Якщо ні, то вивезення зерна відбуватиметься без неї. Насправді Росія в цьому випадку надмірна ланка, яка не потрібна в нашому ланцюгу постачань зерна на міжнародні ринки”, - сказав дипломат.
Він зауважив, що переговори щодо забезпечення функціонування коридору з вивезення зерна успішно тривають.
“Наразі він (коридор - ред.) функціонує через територіальні води Румунії, Болгарії та Туреччини. Ми сподіваємося, що кількість кораблів буде зростати”, - сказав Боднар.
Посол наголосив, що проведення конференції в Анкарі є елементом політики щодо просування Формули миру Президента України, пункт 2 якої стосується глобальної продовольчої безпеки.
“Турецька сторона має найбільший досвід у реалізації медіаторських послуг, і “зерновий коридор”, який функціонував, у цьому в т.ч. була заслуга турецької сторони. Але в даному випадку країна-агресорка не проявляє конструктивності, має свої цілі, найімовірніше - бажання замінити наше зерно своїм і підважити взагалі функціонування “зернового коридору” для того, щоб не дати Україні нормально функціонувати”, - наголосив Боднар.

Як повідомляв Укрінформ, Президент Володимир Зеленський 10 жовтня оголосив, що незабаром має запрацювати новий «зерновий коридор» з експорту українського збіжжя через Молдову до Румунії.