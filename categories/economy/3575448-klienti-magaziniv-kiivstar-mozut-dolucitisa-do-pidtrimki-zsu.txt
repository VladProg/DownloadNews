Клієнти фірмових магазинів компанії "Київстар", купуючи новий смартфон Nokia чи аксесуари з патріотичним брендингом, можуть долучитися до збору коштів на пікапи для ЗСУ.

Про це Укрінформу повідомили в пресслужбі телекомунікаційного оператора.
"З 19 вересня 2022 року клієнти фірмових магазинів Київстар, купуючи новий смартфон Nokia та чохол із патріотичним брендингом до нього, стікерпак чи листівку, допоможуть збирати кошти на пікапи для ЗСУ. Адже весь прибуток з цих продажів Київстар перерахує фонду допомоги армії «Повернись живим»", - ідеться у повідомленні.
Так, протягом двох місяців ексклюзивно в мережі магазинів "Київстар" буде продаватися смартфон Nokia G21 4/128Gb вартістю 7 399 грн та чохли з патріотичним брендингом, листівки зі спеціально розробленим дизайном з відомим чотирилапим героєм - псом Патроном та стікерпак зі словами надії та підтримки для українців. Акція триватиме по 15 листопада 2022 року включно.
Долучитися до благодійного збору коштів на автівки для ЗСУ можна також в онлайн-магазині "Київстар" за посиланням, де буде представлено весь асортимент продукції для цієї акції. А якщо клієнти хочуть відвідати фірмовий магазин оператора, то актуальний перелік працюючих відділень та їхній графік є на офіційному сайті компанії.
«Зараз не кожен українець може регулярно донатити на потреби армії. Тому мета Київстар – надати можливість допомагати захисникам, просто користуючись послугами мобільного оператора чи купуючи товари в магазинах мережі. Для цього в червні ми запустили тариф LOVE UA, до 50 грн з вартості якого наші абоненти можуть передати на ЗСУ. А тепер запускаємо благодійний проєкт у ритейлі – весь дохід з продажу спеціально обраної моделі смартфона та аксесуарів до нього Київстар також перерахує на пікапи для Збройних сил України», - коментує Костянтин Доронін, керівник монобрендового каналу продажу Київстару.
Як повідомлялось, у липні Київстар разом із гуртом «Океан Ельзи» та фондом «Повернись живим» об’єдналися, аби підтримати військових України та зібрати кошти на нові якісні авто для них. У межах проєкту «Дороги допомоги» було зібрано понад 14,8 млн грн для закупівлі 15 пікапів для української армії, з них 10 млн грн перерахував мобільний оператор.
Загалом від початку повномасштабного вторгнення Київстар виділив уже понад 49 млн грн для допомоги військовим, лікарням, літнім людям та постраждалим від війни.
Київстар – найбільший український оператор електронних комунікацій, що станом на червень 2022 року обслуговував 24,8 млн абонентів мобільного зв’язку та понад 1,2 млн абонентів «Домашнього інтернету». Мобільний оператор 24 роки працює в Україні, визнаний найбільшим платником податків на телеком-ринку, кращим роботодавцем і соціально відповідальною компанією.