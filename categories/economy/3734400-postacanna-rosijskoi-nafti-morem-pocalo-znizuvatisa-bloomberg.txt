Постачання російської сирої нафти починає демонструвати ознаки падіння через чотири місяці після того, як країна оголосила про скорочення виробництва.

Як передає Укрінформ, про це повідомляє Bloomberg з посиланням на дані з відстеження суден та інші дані.
Зазначається, що постачання сирої нафти через західні порти Росії на початку липня вперше впало суттєво нижче за середній лютневий рівень після різкого зростання обсягів навесні.
Потоки російської нафти, що перевозиться морем, в інші країні впали до 2,86 мільйона барелів за добу протягом минулого тижня.
За даними агентства, чотиритижневі середні поставки азіатським клієнтам Росії, а також поставки на суднах, які не вказують кінцевий пункт призначення, впали до 2,93 мільйона барелів за день. Це найнижчий показник з середини січня.
У лютому Росія спочатку заявила, що скоротить видобуток нафти на 500 000 барелів на день у відповідь на санкції Заходу та обмеження цін на її нафту. Крім цього, Москва засекретила ряд даних, тому нині достеменно невідомо, як вона виконує свою обіцянку.
Як повідомляв Укрінформ, ціни на нафту зростають у вівторок, 11 липня, завдяки оголошеним у Китаї заходам підтримки ринку нерухомості, проблеми якого продовжують стримувати економічне зростання в країні.
Фото: Bloomberg