Міністр енергетики Герман Галущенко провів зустріч із директором Секретаріату Енергетичного співтовариства Артуром Лорковським та його заступником Дірком Бушле, обговоривши посилення співпраці з низки напрямків.

Як передає Укрінформ, про це повідомляє Міністерство енергетики.
Зазначається, що Галущенко подякував Енергетичному співтовариству за створення і роботу Фонду енергетичної підтримки України, а також координацію, яку здійснює Секретаріат щодо надання міжнародними партнерами матеріалів і обладнання для українського енергетичного сектору.
Керівництво Енергетичного Співтовариства на зустрічі запропонувало посилити співробітництво та допомогу Україні за низкою напрямків, серед яких - опрацювання міжнародних механізмів відшкодування державою-агресором шкоди, завданої енергетичному сектору України, внесення пропозицій до плану відновлення України, підготовка інтегрованого плану з енергетики та клімату, а також заходів з розвитку відновлюваних джерел енергії.
Крім того, Галущенко поінформував співрозмовників, що росіяни продовжують обстрілювати енергнетичну інфраструктуру України, розповів про наслідки руйнувань, а також заходи, які вживаються з метою стабілізації ситуації.
Сторони також обговорили підготовку до 20-го засідання Ради міністрів Енергетичного співтовариства, запланованого на грудень. Галущенко наголосив на необхідності реалізації української ініціативи щодо запровадження країнами-учасницями Енергетичного співтовариства прийнятих Європейським Союзом санкцій проти росії.
Як повідомлялося, Японія готова надавати Україні допомогу у відбудові енергетичної інфраструктури, пошкодженої чи зруйнованої внаслідок бойових дій.
Фото: mev.gov.ua