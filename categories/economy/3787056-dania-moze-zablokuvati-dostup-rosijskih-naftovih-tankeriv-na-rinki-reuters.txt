Євросоюз планує доручити Данії перевіряти та потенційно блокувати російські нафтові танкери, що проходять через її води, оскільки Захід шукає нові способи встановлення обмеження цін на російську сиру нафту.

Про це повідомляє Reuters, передає Укрінформ.
Країни G7, Європейський Союз та Австралія в грудні минулого року ввели обмеження в 60 доларів за барель на експорт російської нафти морським транспортом через вторгнення РФ в Україну, але зростання світових цін на нафту цього року призвело до того, що більша частина російської нафти продається вище стелі.
Згідно з планом, про який першим написало Financial Times з посиланням на джерела, Данія контролюватиме танкери, які проходять транзитом через данські протоки без західної страховки.
Зазначається, що вся російська нафта, що транспортується через Балтійське море, або приблизно 60% загального морського експорту РФ, перетинає данські протоки на шляху до міжнародних ринків.
Як повідомляв Укрінформ, за даними Міжнародного енергетичного агентства, прибутки Росії від експорту нафти у жовтні 2023 року зменшилися, оскільки світові ціни на нафту впали, а США запровадили санкції проти суден, які порушують західні обмеження.
Фото ілюстративне