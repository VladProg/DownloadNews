Міністерство енергетики України та Міністерство навколишнього середовища і енергетичної безпеки Італії підписали меморандум про співпрацю у розвитку відновлюваної енергетики.

Як передає Укрінформ, про це повідомляє Міністерство енергетики України.
"Міністерство енергетики України і Міністерство навколишнього середовища і енергетичної безпеки Італії домовилися співпрацювати у сфері енергетичного переходу і відновлюваних джерел енергії. Відповідний документ підписали заступниця міністра енергетики України Світлана Гринчук і віцеміністр Міністерства навколишнього середовища Італії Ванніа Ґава у межах Конференції ООН зі зміни клімату COP28, що триває у Дубаї", - йдеться у повідомленні.
Меморандум передбачає співпрацю у передачі технологій та розбудові потенціалу у секторі відновлюваної енергії та енергоефективності; обмін найкращими практиками та знаннями в енергетичному переході та інноваційних технологіях у процесі декарбонізації.
Передбачається також співпраця у водневій енергетиці.
Як повідомлялося, на кліматичному саміті COP28 у Дубаї (ОАЕ) 22 країни, серед яких США й Україна, закликали світ розвивати ядерну енергетику.
Фото: Міненерго