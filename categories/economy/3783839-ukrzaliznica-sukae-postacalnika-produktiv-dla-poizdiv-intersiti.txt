Укрзалізниця запрошує учасників ринку долучитися до обговорення умов партнерства для забезпечення послуг харчування у поїздах Інтерсіті+.

Як передає Укрінформ, про це повідомляє пресслужба компанії у Телеграмі.
«Укрзалізниця продовжує процедуру пошуку партнера для забезпечення послуг харчування в швидкісних поїздах Інтерсіті+. За результатами першого аукціону визначити переможця не вдалось, оскільки в документах учасника, який запропонував найкращу ціну, були невідповідності технічним вимогам», - йдеться в повідомленні.

Для повторного обговорення та уточнення технічних вимог УЗ запрошує на відкриту зустріч всіх представників ринку - як тих, хто брав участь у минулому аукціоні, так і тих, хто планував вийти на аукціон, але не встиг підготувати відповідні документи.
Зустріч пройде 9 листопада о 9:00 ранку у приміщенні Центрального залізничного вокзалу Києва.
Наголошується, що побажання ринку, висловлені під час обговорення, будуть опрацьовані перед повторним оголошенням аукціону.
Як повідомлялося, цього року АТ «Укрзалізниця» профінансовано з державного бюджету на 3,5 млрд грн, з яких майже 3 млрд грн спрямовано на закупівлю нових пасажирських вагонів.