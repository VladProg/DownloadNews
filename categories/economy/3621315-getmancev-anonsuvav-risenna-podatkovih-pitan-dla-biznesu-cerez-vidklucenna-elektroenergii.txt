Державна податкова служба найближчим часом надасть роз’яснення щодо роботи бізнесу і сплати податків в умовах відсутності електроенергії. Робота підприємств не повинна зупинятися ні на хвилину через неможливість виконання податкових норм.

Про це повідомив очільник парламентського комітету з питань фінансів, податкової та митної політики Данило Гетманцев у Фейсбуці, передає Укрінформ.
"Провели онлайн-зустріч із керівництвом ДПС щодо роботи підприємств в умовах відключення електроенергії. Головний висновок — жоден підприємець не має постраждати внаслідок неможливості виконання своїх податкових зобов’язань у зв’язку з відключенням електроенергії", - йдеться в повідомленні.
Він зазначив, що це стосується і підприємств торгівлі (незастосування РРО), і АЗС, і можливих прострочень реєстрації податкових накладних, інших порушень, які насправді не є порушеннями.
"Відповідне роз’яснення отримаємо якнайшвидше. В будь-якому випадку, робота підприємств має не зупинятися ні на хвилину через неможливість виконання податкових норм", - зауважив Гетманцев.
Як повідомляв Укрінформ, 23 листопада росіяни вчергове обстріляли енергетичну інфраструктуру. Наразі по всій Україні задіяні аварійні відключення електроенергії, в деяких регіонах відсутнє водопостачання.