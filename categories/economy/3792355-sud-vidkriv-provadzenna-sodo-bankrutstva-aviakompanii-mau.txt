Господарський суд Києва відкрив провадження у справі про банкрутство авіакомпанії “Міжнародні авіалінії України".

Як передає Укрінформ, відповідне рішення у справі №910/16870/23 було ухвалено 22 листопада та опубліковано в Єдиному державному реєстрі судових рішень 24 листопада.
Провадження відкрито за заявою АТ “Державний експортно-імпортний банк України", поданою наприкінці жовтня.
“Керуючись Кодексом України з процедур банкрутства, ст. 232, 234 Господарського процесуального кодексу України, Господарський суд міста Києва ухвалив: Відкрити провадження у справі №910/16870/23 про банкрутство ПАТ “Авіакомпанія "Міжнародні Авіалінії України"; визнати вимоги кредитора АТ "Державний експортно-імпортний банк України" до ПАТ "Авіакомпанія "Міжнародні Авіалінії України" на загальну суму 39 375 656,57 грн”, - ідеться у рішенні суду.
Своїм рішенням суд запровадив тимчасовий мораторій на задоволення вимог кредиторів МАУ, починаючи з 22 листопада.
Також було призначено розпорядника майна МАУ - Тетяну Носенко. До 30 січня 2024 року вона повинна зібрати список вимог кредиторів, а також до 22 січня 2024 року провести інвентаризацію майна авіакомпанії.
У межах справи про банкрутство суд також заборонив МАУ та власнику майна авіакомпанії відчужувати активи.
Попереднє засідання суду у справі №910/16870/23 призначене на 31 січня 2024 року.
Як повідомляв Укрінформ, раніше на аукціонах "СЕТАМ" було продано 99% дочірньої компанії МАУ - "МАУТЕХНІК", 62,43% у хендлінговій компанії "Інтеравіа", торгові марки з назвою та логотипом МАУ і "МАУТЕХНІК", авіакаси в центрі Києва. На думку експертів і ексменеджерів колишньої найбільшої авіакомпанії України, продані активи - це найцінніше, що лишалося в МАУ. Ці активи розпродавалися за ціною, значно нижчою від ринкової вартості.
МАУ має багатомільярдні борги перед лізингодавцями та держструктурами, зокрема, винна щонайменше 800 млн грн за обслуговування літаків аеропорту «Бориспіль» та 1,5 млрд грн за аеронавігаційні послуги – «Украероруху». З обома тривають суди. Загальні фінансові зобов’язання МАУ за підсумками 2022 року сягають 20,5 млрд грн, свідчать дані «Опендатабот».
Авіакомпанію МАУ створили у 1992 році як спільне підприємство України та західних інвесторів для польотів з Києва до країн Європи на іноземних літаках. У 2011 році держава продала свої 61,58% МАУ приватним особам – кіпрській «Онтобет Промоушинз Лімітед» та українській Capital Investment Project. Серед їх власників був колишній співвласник авіакомпанії «АероСвіт» Арон Майберг та ексміністр інфраструктури Борис Колесніков, розповідав пізніше Ігор Коломойський.
У 2015 році Коломойський визнав, що увійшов у капітал МАУ, купивши 25% частку Колеснікова. Крім Майберга та Коломойського, серед акціонерів, за його словами, був голова «Укртатнафти» Павло Овчаренко.
У 2022 році "МАУ" припинила польоти на тлі конфлікту партнерів Арона Майберга та Ігоря Коломойського. У 2023 році три літаки з парку МАУ перейшли у флот української авіакомпанії "Роза Вітрів", яку також пов’язують з Ігорем Коломойським.