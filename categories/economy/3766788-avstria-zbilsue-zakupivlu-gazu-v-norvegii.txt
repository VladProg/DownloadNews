Норвезька енергетична група Equinor підписала з австрійською OMV п'ятирічну угоду про постачання газу.

Про це повідомляє Reuters, передає Укрінформ.
Згідно з новою угодою, Equinor поставить 1,1 млрд кубометрів газу починаючи з 1 жовтня, що збільшить обсяги за чинними контрактами.
"Завдяки цим новим обсягам OMV продовжує стратегію диверсифікації постачання газу", - заявили в компанії.
Австрійська компанія вже закуповує газ у Норвегії шляхом довгострокових постачань скрапленого природного газу через термінал Dutch Gate та Спільну платформу закупівель газу країн ЄС.
OMV також має довгострокові контракти на постачання газу з російським "Газпромом" терміном до 2040 року.
Норвегія стала найбільшим постачальником газу до Європи, обігнавши РФ, чиї поставки до Європи скоротилися через війну проти України та вибух на трубопроводі "Північний потік".
За даними уряду, Австрія, яка не має виходу до моря, отримує близько 66% імпортованого газу з РФ, а тепер прагне приєднатися до нових маршрутів поставок.
Як повідомляв Укрінформ, у грудні минулого року майже 71% імпортованого Австрією газу надійшло з РФ. Лише за період з січня по листопад 2022 року Австрія могла сплатити РФ за газ близько 6,7 млрд євро.