Національний банк України ухвалив рішення знизити облікову ставку до 20%.

Про це на брифінгу заявив голова НБУ Андрій Пишний, повідомляє кореспондент Укрінформу.
"Правління Національного банку ухвалило рішення знизити облікову ставку до 20% річних", - повідомив він.
За словами Пишного, такий крок підтримає відновлення економіки та водночас не створюватиме загроз для макрофінансової стабільності. Надалі передбачається продовження циклу зниження облікової ставки, реалізація якого узгоджуватиметься з необхідністю підтримання привабливості гривневих активів як передумови для стійкості валютного ринку та сталого зниження інфляції.
“Водночас, враховуючи значну невизначеність та високі ризики, пов’язані з війною, НБУ діятиме обережно, щоб і в подальшому забезпечувати макрофінансову стійкість. У разі погіршення очікувань, помітного зниження привабливості гривневих інструментів та посилення ризиків для курсової стійкості НБУ буде відповідним чином коригувати свої рішення та прогноз облікової ставки”, - підкреслив голова Нацбанку.
Як повідомляв Укрінформ, Національний банк України у січні 2022 року підняв облікову ставку до 10%. З початком військової агресії облікова ставка залишалася незмінною. Однак уже 3 червня 2022 року облікову ставку було підвищено з 10 до 25%. На такому рівні вона залишалася більше року - 27 липня 2023 року ставку знизили до 22%.