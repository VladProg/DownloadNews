В уряді Румунії заявляють про готовність постачати газ із Азербайджану до Молдови та інших країн регіону в холодну пору року.

Про це повідомляє Azernews, передає Укрінформ.
"Якщо у нас будуть особливі запити від Молдови або інших держав регіону, ми готові активувати опцію з Азербайджаном, яку Румунія забезпечила навесні минулого року, і завдяки якій ми маємо доступ до 1 мільярда кубометрів газу", - заявив міністр енергетики Румунії Себастьян Бурдуя.
За його словами, якщо цього обсягу буде недостатньо, є можливість імпортувати скраплений газ за маршрутами Греція – Болгарія – Румунія або Туреччина – Болгарія – Румунія.
До 2021 року Молдова купувала газ лише у російського "Газпрому". Тепер постачання забезпечує державна компанія Energocom, яка закуповує його на ринку. Вона використовує Румунську товарну біржу та прямі контракти з компаніями з Польщі, Румунії та Болгарії.
Уряд Молдови доручив Energocom закупити і зберігати щонайменше 450 мільйонів кубометрів газу в Румунії та Україні для проходження опалювального сезону. Ще на початку жовтня компанія придбала загалом понад 500 мільйонів кубометрів і продовжила закупки, щоб повністю покрити споживання Молдови в холодну пору року.
Молдова споживає близько 1,3 мільярда кубометрів газу на рік.
Як повідомляв Укрінформ, Туреччина підписала угоду з Румунією про постачання природного газу, яке розпочалося 1 жовтня цього року.
Комісія з надзвичайних ситуацій Молдови закликала регулятора газотранспортної системи забезпечити безкоштовне транспортування європейського газу до сховищ через чотири пункти на українсько-молдовському кордоні.