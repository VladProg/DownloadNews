На Запорізькій АЕС вночі стався черговий, восьмий, блекаут, внаслідок чого виникла загроза радіаційній безпеці.

Як передає Укрінформ, про це Міністерство енергетики України повідомляє у Фейсбуці.
"Сьогодні вночі відбувся повний блекаут на Запорізькій АЕС. Увечері 1 грудня стався обрив лінії електропередачі "Запорізька ТЕС — Феросплавна" напругою 330 кВ, через яку станція отримувала живлення від української енергосистеми. О 02:31 годині під час повітряної тривоги знеструмлено останню лінію "Запорізька АЕС — Дніпровська" напругою 750 кВ", - ідеться у повідомленні.
У звʼязку із повним блекаутом ЗАЕС перейшла на живлення власних потреб від дизель-генераторів. В автоматичному режимі включились усі 20 дизель-генераторів, 8 з яких пізніше були залишені в роботі.
"Найбільша загроза безпеці в такому стані існує на 4 енергоблоці. Вона спричинена тим, що окупанти використовували його із порушенням умов ліцензії на експлуатацію реакторних установок АЕС українського регулятора і тримали в гарячому стані. Знеструмлення головних циркуляційних насосів, що охолоджують активну зону, призводить до переходу реакторної установки в режим природної циркуляції. Такий режим важкий для реакторної установки, його тривалість обмежена проєктом, і він може призвести до відмови основного обладнання енергоблока. Блок потребує термінового переведення до холодного стану", - зазначили у Міненерго.
Зусиллями українських фахівців другого грудня о 7 годині ранку поновлено зв’язок з українською енергосистемою, а саме відновлено роботу лінії електропередачі напругою 750 кВ.
У Міненерго підкреслили, що це вже восьмий блекаут, який стався на ЗАЕС та міг призвести до ядерної катастрофи.
Як повідомлялось, ЗАЕС перебуває під тимчасовою окупацією із 4 березня 2022 року. За цей час росіяни неодноразово порушували принципи ядерної безпеки, розміщуючи на території ЗАЕС військову техніку, мінуючи територію та тероризуючи персонал станції. Рішення МАГАТЕ про повернення ЗАЕС під контроль Енергоатома загарбники ігнорують.