Згідно із даними Української зернової асоціації (УЗА), Україна зазнала понад 1 млрд дол. США збитків через простій суден у чергах "зернового коридору".

Про це розповів президент УЗА Микола Горбачьов в ефірі телеканалу Freedom, передає Укрінформ з посиланням на пресслужбу асоціації.
“Це ті гроші, які не отримали українські сільгоспвиробники. Це ті гроші, які трейдери заплатили власникам суден за те, що кораблі стояли дуже довго в черзі”, – наголосив він.
Горбачьов зазначив, що російська сторона не приймає планів та умов України щодо формування черговості перевірок суден, які стоять у черзі, а це не дає змоги портовим терміналам працювати ритмічно.
Президент УЗА додав, що Україна постачає половину експорту агропродукції через морські порти, які працюють у межах "зернової ініціативи". За словами Горбачьова, зупинка роботи порту "Південний" та виключення його із угоди стали “черговою перемогою РФ у торгах”, що відбуваються під час перемовин у Стамбулі.
На його думку, росіяни маніпулюють даними та намагаються внести будь-яку "турбулентність" у переговори. "Порт “Південний” – один із найефективніших із відвантаження зерна. Відповідно, він найбільше був завантажений”, – додав Горбачьов.
Він зауважив, що наразі питання з експортом української сільгосппродукції з порту остаточно не вирішено.
Як повідомляв Укрінформ, Україна, Організація Об’єднаних Націй і Туреччина 18 березня 2023 року домовились про продовження «Ініціативи з безпечного транспортування агропродукції через Чорне море». Дія угоди була продовжена на 120 днів, проте в Росії заявляли, що угода діятиме до 18 травня 2023 року.
Віцепрем’єр-міністр з відновлення – міністр розвитку громад, територій та інфраструктури Олександр Кубраков 17 травня повідомив, що угода діятиме до 18 липня 2023 року.
У Міністерстві розвитку громад, територій та інфраструктури 21 травня заявили, що російська сторона у Спільному координаційному центрі майже місяць блокує роботу порту "Південний".