Норвезька компанія «зеленої» енергетики Scatec планує допомогти Україні із забезпеченням енергетичної стійкості.

Про це йшлося під час зустрічі заступника міністра енергетики Ярослава Демченкова з керівництвом норвезької компанії Scatec, повідомляє Укрінформ із посиланням на Міненерго.
«Відбудова України після нашої перемоги супроводжуватиметься впровадженням нових «зелених» технологій в енергосистемі. Цього очікують наші партнери, і ми бачимо значну зацікавленість від міжнародних компаній до цього процесу. Усі розуміють, що енергетичний перехід України потребуватиме не лише відповідних ринкових умов, а й технологій, фінансів та потужностей вироблення та вчасного постачання обладнання», - сказав Демченков.

Зазначається, що представники компанії Scatec під час зустрічі розповіли про можливості мобільної технології сонячних станцій з батареями, які могли б бути корисними для українських промислових споживачів.
Крім того, компанія сподівається на ефективну роботу, щоб допомогти Україні з енергетичною стійкістю.
Демченков запросив норвезьку компанію до співпраці в реформуванні енергетичного законодавства України, враховуючи досвід підготовки, запуску та реалізації в Україні реального проєкту.
«Коли ми говоримо про відновлення енергосектору, насамперед думаємо про прихід до нашої країни потужних інвесторів та підготовку проєктів з розвитку сталої генерації, сучасних мереж та розширення енергетичних коридорів», - додав заступник міністра.
Як повідомлялося, Scatec володіє та експлуатує 336 МВт сонячних електростанцій по всій Україні. Глобально Scatec має портфель із сонячних, вітрових і гідроелектростанцій потужністю 4,6 ГВт, які діють чи перебувають на стадії розроблення.
Фото: Міненерго