В уряді Німеччини вважають, що пошкодження ниток газопроводу "Північний потік-2" унеможливлюють його експлуатацію.

Про це повідомляє Укрінформ із посиланням на DW.
«Вельми ймовірно, що акт диверсії з потужними вибухами мав негативні наслідки для обох ниток, тому їхнє технічне використання наразі вже неможливе», – йдеться у відповіді федерального уряду на офіційний запит заступника голови фракції правої партії "Альтернатива для Німеччини" (АдН) Лайфа-Еріка Голма.
В уряді також нагадали, що газопровід так і не отримав необхідної сертифікації, а тому в жодному разі не може бути запущений.
На думку Голма, після диверсії правляча коаліція у складі Соціал-демократичної партії Німеччини (СДПН), партії "Зелених" та Вільної демократичної партії (ВДП) сподівається, що питання постачання через "Північний потік-2" відпало.
Як повідомлялося, наприкінці вересня внаслідок вибухів, спричинених диверсією, на трубопроводах "Північний потік" та "Північний потік-2" біля острова Борнхольм у Балтійському морі почався витік на чотирьох ділянках газопроводів у виняткових економічних зонах Данії та Швеції. Розслідування диверсії триває.
президент рф володимир путін два тижні тому заявляв, що тиск в одній нитці газопроводу зберігається, і "вона в робочому стані", тому нею можна постачати газ до Європи. "Потрібно лишень відкрити газовий кран", – стверджував тоді путін.