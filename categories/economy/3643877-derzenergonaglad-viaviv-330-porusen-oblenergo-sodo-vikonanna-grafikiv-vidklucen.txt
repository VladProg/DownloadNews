Держенергонагляд виявив 330 порушень з боку обленерго щодо дотримання графіків відключень; найбільшу кількість порушень зафіксовано у Волиньобленерго, "Київських регіональних електромережах»"та "ДТЕК Одеські електромережі".

Як передає Укрінформ, про це повідомляє пресслужба Міністерства енергетики.
Голова Держенергонагляду Руслан Слободян заявив, що відомство за участю НКРЕКП та СБУ перевіряє складання та виконання операторами систем розподілу графіків відключень електроенергії.
При цьому порушення зафіксовано у всіх без винятків регіонах країни. Водночас найменше порушень в АТ «Прикарпаттяобленерго», ПрАТ «Кіровоградобленерго» та ПАТ «Черкасиобленерго». Найменше звернень (до 10) надійшло від споживачів Вінницької, Рівненської та Кіровоградської областей.
Міністерство повідомляє про перші результати перевірок. Так, у Києві ПрАТ «ДТЕК Київські електромережі» від’єднало велику кількість житлових будинків від енергооб’єктів, які живлять критичну інфраструктуру, з подальшим під’єднанням до електромереж без об’єктів такої інфраструктури та дотриманням графіків відключення електрики для цих будинків.
Як повідомлялося, Національна комісія, що здійснює державне регулювання у сферах енергетики та комунальних послуг (НКРЕКП), перевірить дев’ять операторів систем розподілу за зверненнями споживачів щодо недотримання графіків відключень.
Фото Міненерго