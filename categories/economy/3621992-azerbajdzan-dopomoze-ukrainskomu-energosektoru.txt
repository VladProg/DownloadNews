Міністр енергетики України Герман Галущенко провів телефонну розмову із міністром енергетики Азербайджану Парвізом Шахбазовим, під час якої сторони домовилися про надання допомоги українському енергосектору.

Як передає Укрінформ, про це повідомляє Міністерство енергетики України.
Зазначається, що особливу увагу Галущенко та Шахбазов приділили ситуації в українському енергетичному секторі з огляду на масовані російські ракетні атаки на об’єкти енергетичної інфраструктури.
«Сторони домовилися про співпрацю для допомоги українському енергосектору, зокрема, у постачанні електротехнічного обладнання», - йдеться у повідомленні.
Галущенко наголосив, що українська енергосистема внаслідок російських обстрілів зазнала масштабних пошкоджень, тому дуже важливою є допомога міжнародних партнерів, які надають матеріали та устаткування для проведення відновлювальних робіт.
Як повідомлялося, Галущенко під час виступу перед Радою міністрів енергетики Європейського Союзу закликав розробити список жорстких заходів проти російського терору.
російський ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі. Через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.