Національне агентство з питань запобігання корупції внесло провідні харчові корпорації PepsiCo та Mars до переліку міжнародних спонсорів війни.

Про це повідомляє пресслужба відомства, Як передає Укрінформ.
Як зазначають у НАЗК, PepsiCo та Mars "попри заяви про скорочення свого бізнесу, припинення рекламної діяльності та виробництва своєї продукції, ... продовжують працювати в РФ, сплачуючи значні податки до її бюджету, тим самим підтримують економіку країни-агресорки”.
Компанія PepsiCo виробляє прохолоджувальні напої, соки, чипси, закуски, молочні продукти тощо під основними марками Chester’s, Chipsy, Lay’s, Mirinda, Pasta Roni, Pepsi, Propel, Sandora, 7up, Simba, Snack a Jacks, Sonric’s, Tropicana, «Агуша», «Чудо», «Слов’яночка», «Садочок», «Сандорик», «Машенька» тощо.
За інформацією НАЗК, компанія працює в Росії з 1974 року, має 19 заводів, близько 20 тис. співробітників та 40 тис. сільськогосподарських працівників. За показником чистого прибутку PepsiCo є четвертою за розміром компанією в галузі напоїв і харчових продуктів у РФ.
У перший рік повномасштабного вторгнення PepsiCo збільшила свої доходи в РФ. Так, виторг ТОВ «ПЕПСИКО ХОЛДИНГС» за 2022 рік виросла до $ 2,59 млрд (або 176,5 млрд руб.), зокрема чистий прибуток виріс на 333% до $525 млн порівняно з 2021 роком. Податків до бюджету РФ було сплачено на понад $115 млн (або 8,29 млрд руб.).
У березні 2022 року компанія заявила про припинення рекламної діяльності та виробництва напоїв у Росії у зв’язку з повномасштабним вторгненням РФ в Україну. Проте вже у серпні виробництво напоїв «7Up» та «Mirinda» під брендами «Evervess» та «Frustyle» поновилося. У березні 2023 року поновилося виробництво напою «Pepsi» під брендами «Evervess» (вищий ціновий сегмент) та «Любимый» (нижчий ціновий сегмент). Крім того, PepsiCo запустила в РФ новий бренд лимонаду під назвою «Российский подарок» на заміну попереднім продуктам. Компанія також продовжує виробництво та дистрибуцію інших товарів: чипси, снеки та молочні продукти. За інформацією ЗМІ, чипси Lay’s компанії PepsiCo були знайдені в харчових пайках російських солдатів, заявили у НАЗК.
"На відсутність щирих намірів покидати російський ринок вказує також те, що на кар’єрній сторінці компанії перелічено понад 580 відкритих вакансій в РФ", - заявили у відомстві.
Компанія Mars відома як виробник шоколадних батончиків, але виробляє й корми для домашніх тварин, жувальну гумку, напої, їжу швидкого приготування, консервовані соуси. Основні торгові марки – Mars, Snickers, Milky Way, Twix, Bounty, M&M’s, Whiskas, Pedigree, Uncle Ben’s. Також корпорації належить серія торгових марок Wrigley.
За даними НАЗК, Mars працює в Росії понад 30 років, інвестувала в її економіку $2,5 млрд, створила понад 6 тис. робочих місць та має на території Росії 10 фабрик.
Компанія обіцяла скоротити бізнес на території РФ після початку повномасштабної агресії. В офіційній заяві йшлося, що “компанія не буде імпортувати та експортувати продукцію”, а будь-який прибуток від російського бізнесу "буде використаний на гуманітарні цілі".
Проте фабрики Mars продовжують працювати в Росії. Порівняно з 2021 роком виторг ТОВ «Марс» за 2022 рік зріч до $2,45 млрд (або 176,5 млрд руб.), чистий прибуток зріс на 59% до $377 млн (або 27,2 млрд руб.), податків сплачено до бюджету РФ на понад $93 млн (або 6,76 млрд руб.).
На сайті з пошуку персоналу російська філія компанії ТОВ «Марс» публікує оголошення про набір нового персоналу (понад 100 актуальних вакансій).
"...Сплачуючи податки, іноземні компанії допомагають російській економіці, зокрема це стосується нещодавно введеного військового податку на додану вартість та податку на прибуток. Все це в результаті впливає на спроможність Росії вести проти України", - наголосили у НАЗК.
Як повідомлялося, раніше Національне агентство з питань запобігання корупції внесло до переліку міжнародних спонсорів війни провідні тютюнові компанії Philip Morris International та Japan Tobacco International, які продовжують вести бізнес у Росії.
Фото: U-LEAD з Європою