На платформі Prozorro.Продажі 27 лютого 2023 року відбулися перші аукціони з продажу бурштину, які принесли організаторам 1 млн грн.

Про це повідомляє ДП «Прозорро.Продажі» у Фейсбуці, передає Укрінформ.
«Сьогодні (27 лютого – ред.) в системі Прозорро.Продажі відбулися перші онлайн-аукціони з продажу бурштину. За їхніми підсумками система допомогла заробити організатору торгів — Держсховищу дорогоцінних металів і каміння — перший мільйон гривень», - йдеться у повідомленні.
Зазначається, що з оголошених 17 торгів відбулося шість, на яких Держсховище продало понад 200 кг бурштину.
Переможці цих торгів матимуть дев’ять робочих днів на підписання протоколу та договору е-аукціону. А після цього — ще п’ять робочих днів на сплату повної ціни за лоти, визначеної за результатами торгів.
Як повідомлялося, 10 лютого 2023 року Державне сховище дорогоцінних металів і дорогоцінного каміння України на підставі рішення Міністерства фінансів України оголосило 17 аукціонів з продажу бурштину. Загальна стартова сума всіх аукціонів складає понад 13 млн грн. Стартова вартість найдешевшого лота – 3 тис. грн гривень, найдорожчого — понад 3 млн грн.