Команда експертів Міжнародного агентства з атомної енергії (МАГАТЕ) оцінила пошкодження, завдані внаслідок інтенсивних обстрілів ЗАЕС російськими військами минулими вихідними.

Як передає Укрінформ, генеральний директор МАГАТЕ Рафаель Маріано Гроссі у заяві, поширеній у понеділок, зазначив, що, попри серйозність обстрілу, ключове обладнання залишилося неушкодженим, безпосередніх проблем з ядерною безпекою чи захистом немає.
Наразі стан шести реакторних блоків стабільний, цілісність відпрацьованого й свіжого палива, а також радіоактивних відходів у відповідних сховищах збережено.
Водночас експерти зафіксували широкомасштабні пошкодження по всьому об'єкту.
«Це викликає серйозне занепокоєння, оскільки чітко демонструє надзвичайну інтенсивність атак на одну з найбільших у світі атомних електростанцій», - зазначив Гроссі.
Ідеться, зокрема, про пошкодження резервуарів для зберігання конденсату, яке призвело до нерадіоактивного витоку, головної дороги вздовж реакторів станції та залізничної колії, яка вийшла з ладу, трубопроводу повітря під тиском, даху допоміжної будівлі, спринклерних систем тощо.
Оперативний та технічний персонал уже розпочав ремонт деяких пошкоджень.
Чотири реактори ЗАЕС залишаються в стані холодної зупинки, два – гарячої зупинки й продовжують виробляти пару й гарячу воду для станції й міста Енергодара.
На ЗАЕС нині перебувають чотири експерти МАГАТЕ, які оцінювали пошкодження, завдані станції під час обстрілів у суботу та неділю. Зафіксовано було понад десять вибухів на території станції.
ЗАЕС із 4 березня захоплена російськими військовими.
Відтоді загарбники розміщують на майданчику станції військову техніку та боєприпаси, а також обстрілюють прилеглу територію і саму станцію.
5 листопада було відновлено зовнішнє електропостачання ЗАЕС через два дні після того, як вона повністю втратила доступ до зовнішніх джерел електроенергії внаслідок обстрілів російськими військами.