Прем’єр-міністр України Денис Шмигаль привітав аграріїв з Днем працівників сільського господарства і запевнив, що підтримка аграрного сектора є і буде пріоритетом уряду.

Привітання очільник Уряду опублікував у Телеграмі, передає Укрінформ.
«Українські аграрії — мужні люди нескореної нації. Їхня відважна робота зміцнює економічний тил нашої держави та годує світ», - наголосив він.
Прем’єр-міністр відзначив, що навіть попри повномасштабну війну, заміновані поля українські аграрії працюють, розвиваються та роблять свій вагомий внесок у глобальну продовольчу безпеку.
«Дякую всім працівникам сільського господарства за титанічну працю на благо нашої держави», - акцентував Шмигаль.
Він також побажав працівникам сільського господарства здоров’я, добробуту, натхнення та миру.
«Підтримка аграріїв є і буде пріоритетом уряду», - запевнив очільник уряду.
Як повідомлялося, традиційно з 1993 року, 19 листопада в Україні відзначається День працівника сільського господарства.