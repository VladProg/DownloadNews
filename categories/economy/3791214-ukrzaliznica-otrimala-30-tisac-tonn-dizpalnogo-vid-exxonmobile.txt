АТ "Укрзалізниця" отримало за контрактом із американською компанією ExxonMobile чергову партію дизельного пального для формування стратегічного запасу енергоносіїв.

Як передає Укрінформ, про це повідомила пресслужба Укрзалізниці.
Партія 30 тис. тонн дизпального була доправлена танкером до порту Клайпеда в Литві, де його перевантажать на залізничний транспорт та відправлять до України.
“Договір на постачання цієї партії дизпального було підписано 17 листопада, а вже за пʼять днів розпочалося відвантаження у порту Клайпеда. Ціна за дизпальне з доставкою, акцизом та розмитненням є досить вигідною для компанії та становитиме орієнтовно 52 тис. грн за тонну або 43-44 грн за літр”, - ідеться у повідомленні.
Зазначається, що остаточна вартість буде розрахована у понеділок, 27 листопада — через 5 днів від повідомлення про готовність відвантаження за індексами Platts. При цьому вартість дизпального на момент підписання угоди, за даними консалтингового агентства, в Україні становила 46 грн за літр, а роздріб — 55 грн за літр.
В Укрзалізниці наголосили, що шляхом зменшення споживання та завдяки прямим контрактам із виробниками компанія вже зекономила на дизелі близько 1 млрд грн і робить усе для того, щоб закуповувати та використовувати пальне максимально ефективно.
У цілому, з урахуванням наявних залишків дизельного пального, Укрзалізниця фактично забезпечила необхідний його обсяг для стабільного проходження зимового сезону.
“Формування сталого запасу дизпального є надважливим, адже його витрати можуть зрости в результаті ворожих обстрілів енергетичної інфраструктури. Саме тому Укрзалізниця продовжує роботу над постачанням стратегічної сировини від виробників”, - наголосили в компанії.
Як повідомляв Укрінформ, у жовтні поліцейські викрили міжрегіональну злочинну групу, яка злила з локомотивів АТ «Укрзалізниця» пальне на 1,5 млн грн.