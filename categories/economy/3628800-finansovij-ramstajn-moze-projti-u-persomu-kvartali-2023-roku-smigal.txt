Проведення «фінансового Рамштайну» планується в першому кварталі 2023 року.

Про це повідомив Прем'єр-міністр України Денис Шмигаль під час спільного брифінгу з Прем’єр-міністром Молдови Наталії Гавріліце, передає кореспондент Укрінформу.
"Якщо ви очікуєте, що це буде формалізовано в круглий стіл, то так - буде. Високий політичний рівень передбачається. Сподіваюся, що ми будемо бачити його вже протягом першого кварталу наступного року. Усі ті робочі групи, які сьогодні працюють на робочому рівні, будуть, безумовно, не рідше ніж раз на квартал презентувати політичні досягнення та політичні домовленості "фінансового Рамштайну", - сказав Шмигаль.
За його словами, робота щодо проведення "фінансового Рамштайну" нині активно ведеться на рівні Єврокомісії та на рівні фінансових організацій та G7.
Глава уряду додав те, що наступного тижня у Франції відбудеться чергова міжнародна конференція, де розглядатимуть питання і енергетичної безпеки, і фінансової безпеки, а також питання військової та ядерної безпеки.
Як повідомляв Укрінформ, восени Президент України Володимир Зеленський запропонував міжнародній спільноті створити формат фінансової підтримки України, яка потерпає від агресії рф, за прикладом так званого формату "Рамштайн".
А до цього Прем’єр-міністр України Денис Шмигаль закликав міжнародну спільноту посилити тиск на економіку країни-агресора, а також збільшити адресну підтримку української економіки, яка суттєво скоротилася в умовах війни.
З 24 лютого в Україні триває повномасштабна російська воєнна агресія. Сили оборони чинять запеклий опір російським загарбникам.