Кабінет Міністрів вніс зміни до переліку органів ліцензування, аби привести його у відповідність до законодавства. Тепер Міністерство економіки виключене з переліку як орган ліцензування господарської діяльності з посередництва у працевлаштуванні за кордоном.

Як передає Укрінформ, відповідне рішення було ухвалено урядом на засіданні 25 серпня, повідомляє пресслужба Мінекономіки.
"Відповідно до рішення уряду, Міністерство економіки України виключать з переліку, як орган ліцензування господарської діяльності з посередництва у працевлаштуванні за кордоном", - ідеться в повідомленні.
Міжвідомча робоча група з дерегуляції під співголовуванням першого віцепрем’єр-міністра України - міністра економіки Юлії Свириденко в січні 2023 року рекомендувала скасувати відповідну ліцензію. В березні Верховна Рада ухвалила Закон «Про захист трудових мігрантів та боротьбу з шахрайством у працевлаштуванні за кордон», яким цей інструмент держрегулювання скасовується.
Також у переліку по-новому викладено назви деяких видів господарської діяльності, зокрема тих, чиє ліцензування здійснюють Національна рада з питань телебачення і радіомовлення, Національна комісія з цінних паперів та фондового ринку та Міністерство захисту довкілля та природних ресурсів України.
Як повідомлялось, за час роботи Міжвідомча робоча група з дерегуляції переглянула понад 1000 інструментів.