В умовах війни українські сільгосптоваровиробники наростили експорт молочної продукції, а також почали активно розвивати: виробництво м'яса, сферу альтернативних джерел енергії (біоетанол, біогаз, біометан) та переробку зернових культур.

Як передає Укрінформ, про це розповів перший заступник міністра аграрної політики та продовольства України Тарас Висоцький, повідомляє пресслужба відомства.
«Форс-мажорний фактор війни прискорив нашу трансформацію. Дивлячись на результати роботи аграрного сектору за 7 місяців війни, ми бачимо, що вже точка неповернення в сировинну модель пройдена. Що це підтверджує? Перш за все, всі зрозуміли – аграрні виробники, фермери, що концентруватися на одній чи двох зернових олійних культурах є дуже ризикованим. І має бути однозначно диференціація», – сказав Висоцький.
За його словами, наразі Україна нарощує обсяги експорту молочної продукції. За результатами серпня експорт молочної продукції показав рекордний показник за останні два роки. Висоцький зазначив, що подібне зростання очікується і надалі.
Крім того, збільшується поголів’я промислового свинарства, птахівництва. Заступник пояснив це насамперед здешевленням кормів. Висоцький додав, що тренд на розвиток тваринництва продовжуватиметься.
Також українські аграрії спрямовують інвестиції в біоенергетику. «Нещодавно відбулися аукціони з приватизації спиртзаводів. Кінцева запропонована ціна на аукціонах стала в три-чотири рази більша від стартової А спиртзавод – це перш за все біоетанол, біопаливо. У секторі зрозуміли, що набагато вигідніше виготовляти альтернативні джерела енергії – біоетанол, біогаз, біометан, – ніж просто продавати сировину і потім купувати природний газ за космічними цінами на сушку кукурудзи», – зауважив Висоцький.
Він також розповів, що в Україні вже запущені проєкти за цим напрямом – до кінця року буде ще ціла низка.
«Дані проєкти забезпечують заміщення імпорту енергетичних ресурсів, що для нас важливо, адже ми таким чином вирівнюємо енергетичний баланс», – підкреслив заступник міністра.
Висоцький зазначив, що ще один напрям, який в Україні активно розвивається - це глибша переробка зернових культур: виробництво борошна, готових макаронних виробів, амінокислот тощо. За його словами, такі проєкти також уже започатковані, але результат слід очікувати за два-три роки.
Як повідомляв Укрінформ, згідно з даними Мінагрополітики, українські аграрії у 2022 році обирають олійній культури (ріпак, соняшник, сою), як альтернативу зерновим.