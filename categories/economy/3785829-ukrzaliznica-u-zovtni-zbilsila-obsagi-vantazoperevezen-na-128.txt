АТ «Укрзалізниця» у жовтні 2023 року перевезло 13,584 млн т вантажів, що на 12,8% більше показника вересня.

Як передає Укрінформ, про це повідомив заступник директора департаменту комерційної роботи АТ "Укрзалізниця" Валерій Ткачов у Фейсбуці.
«За оперативними даними, упродовж жовтня 2023 року залізницею перевезено 13,584 млн т вантажів (+1,542 млн т, або +12,8% до обсягів вересня 2023 року та +1,523 млн т, або +12,6 % до аналогічного періоду минулого року)», - йдеться в повідомленні.

За інформацією Ткачова, жовтневі обсяги стали рекордними за весь період воєнного стану.
Зокрема, у жовтні в експортному сполучені перевезено 4,877 млн т (+36,23% до обсягів вересня 2023 року). Зростання експортних перевезень залізницею відбулося через відновлення роботи тимчасового коридору експорту вантажів через порти Великої Одеси.
У структурі експортних перевезень залізницею за жовтень переважають руда залізна та марганцева - 1,925 млн т (39% у загальному обсязі експортних перевезень). На другому місці – зернові вантажі, яких перевезено 1,731 млн т (35%). Чорних металів перевезено 0,331 млн т (7%).
Як повідомлялося, АТ "Укрзалізниця" має намір скорегувати умови щодо перестановки вагонів з колії габариту 1520 мм на колію габариту 1435 мм. Окрім того, вагони після перестановки на візки колії 1435 мм планується пропонувати для перевезення вантажів за кордоном.