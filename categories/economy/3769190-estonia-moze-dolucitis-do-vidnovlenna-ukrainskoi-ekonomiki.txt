Естонія розглядає можливість з реалізації нових проєктів по відновленню зруйнованої інфраструктури, а також шукає можливості розширити економічну співпрацю з Україною.

Як передає Укрінформ, про це йшлося під час зустрічі першого віцепрем’єр-міністра України – міністра економіки України Юлії Свириденко із делегацією на чолі із міністром закордонних справ Естонії Маргусом Цахкною, повідомляє пресслужба Мінекономіки.
«Зараз для нас дуже важливі питання відновлення економіки. І ми запрошуємо естонський бізнес інвестувати в Україні, серед іншого в сфері логістики, енергетики, переробки та в ІТ. Для їхньої реалізації треба впроваджувати ефективні інструменти страхування військових ризиків. І якщо Естонія через власне експортно-кредитне агентство KredEx страхуватиме не тільки естонські, а й українські інвестиції – ми тим самим заохотимо створення багато спільних українсько-естонських підприємств», - зазначила Свириденко.
За її словами, особливим пріоритетом для Міністерства економіки України зараз є гуманітарне розмінування українських земель.
«Наприклад, минулого року у нас не було жодного виробника важких машин для розмінування. Тому ми імпортували їх з Хорватії та Словаччини. А сьогодні ми вже виробляємо подібні машини в Україні. Зараз ми намагаємося розробити дрони зі сканером, який допоможе нам ідентифікувати пластикові міни. Якщо естонський бізнес готовий долучитись до таких розробок, запрошуємо його в Україну», - запевнила Свириденко.
Як повідомлялось, Естонія розпочала надання військової допомоги Україні ще до початку широкомасштабної війни РФ проти України, що вплинуло на хід бойових дій в перші тижні війни. Уряд Естонії надав військової допомоги на суму понад 400 млн євро, що становить понад 1% ВВП Естонії. Станом на сьогодні, Естонія вже надала Україні 16 пакетів військової допомоги.
З початку російської агресії проти України Естонія вже надала Україні гуманітарної допомоги на суму 24,6 млн євро, з яких урядова допомога складає 5,6 млн євро, приватна допомога – 19,0 млн євро.