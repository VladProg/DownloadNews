У Вінниці малий і середній бізнес отримуватиме компенсації за встановлення відновлюваних джерел енергії (ВДЕ).

Про це кореспонденту Укрінформу повідомив заступник вінницького міського голови Андрій Очеретний.
«На останній сесії міськрада поширила дію порядку надання компенсації за встановлення ВДЕ і тепер її зможе отримувати малий та середній бізнес, який працює в громаді. Компенсацію їм можуть нарахувати за витрати на купівлю сонячної електростанцій зі складовими компонентами, гідроенергетичної установки або вітрогенератора та допоміжне обладнання до них», - сказав Очеретний.
За його словами, максимальний обсяг компенсації для бізнесу не може перевищувати 1 млн гривень.
Однією з умов отримання компенсації для підприємців є своєчасна сплата податків за попередній рік та, відповідно, відсутність заборгованості.
Посадовець зазначив, що це черговий крок муніципалітету назустріч бізнесу задля посилення його енергетичної стійкості в умовах можливого блекауту в осінньо-зимовий період.
Досі у Вінниці на такі компенсації могли претендувати тільки представники мікробізнесу.
Як повідомлялось, у Вінниці вже понад 30 підприємств обладнали своє сонячними електростанціями загальною потужністю 8 МВт.
У 2023 році Вінниця завдяки альтернативній енергетиці використала на 15 % менше електроенергії.