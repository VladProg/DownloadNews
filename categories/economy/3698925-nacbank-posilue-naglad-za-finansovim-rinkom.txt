Національний банк прийняв рішення реорганізувати департамент банківського нагляду та створити у структурі регулятора департамент інтегрованого нагляду за банками та відділ моніторингу пов’язаних з банками осіб.

Як передає Укрінформ, про це повідомляє пресслужба НБУ.
"Національний банк України з метою посилення нагляду за фінансовим ринком уносить зміни в організаційну структуру, спрямовані на подальше удосконалення ризик-орієнтованого нагляду з урахуванням нових викликів...", - ідеться в повідомленні.
Так, задля підвищення інституційної спроможності регулятора було вирішено реорганізувати департамент банківського нагляду та створити у структурі Національного банку департамент інтегрованого нагляду за банками та відділ моніторингу пов’язаних з банками осіб.
У НБУ пояснюють, що новації є черговим кроком до відповідності міжнародним стандартам банківського нагляду (Основним Базельським принципам ефективного банківського нагляду). Ці зміни враховують результати спільної роботи Нацбанку та експертів Міжнародного валютного фонду з питань стратегічного планування функцій банківського нагляду. Таке зобов’язання зафіксоване в Меморандумі про економічну та фінансову політику України з МВФ від 24 березня 2023 року.
Департамент інтегрованого нагляду за банками матиме розширені повноваження та межі відповідальності. Його працівники здійснюватимуть нагляд за діяльністю надавачів платіжних послуг, контролюватимуть дотримання пруденційних нормативів надавачами платіжних послуг та ініціюватимуть застосування заходів впливу в разі виявлення порушень.
Відділ моніторингу пов’язаних з банками осіб виконуватиме функції щодо виявлення ознак пов’язаності осіб із банками, готуватиме пропозиції стосовно визначення осіб пов’язаними з банками для розгляду Комітетом з питань нагляду та регулювання діяльності банків, оверсайту платіжної інфраструктури. Також до його повноважень належить контроль за операціями банків із пов’язаними особами.
Департамент інтегрованого нагляду за банками та відділ моніторингу пов’язаних з банками осіб входять до вертикалі підпорядкування "Пруденційний нагляд", загальне керівництво якою здійснює заступник голови НБУ Дмитро Олійник.
Як повідомлялось, у жовтні минулого року Рада Національного банку України призначила заступником голови НБУ Дмитра Олійника.