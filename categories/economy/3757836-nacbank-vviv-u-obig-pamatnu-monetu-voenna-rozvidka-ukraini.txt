Національний банк в переддень професійного свята співробітників спецслужби ввів у обіг пам’ятну монету «Воєнна розвідка України».

Як передає Укрінформ, про це Головне управління розвідки Міністерства оборони повідомляє у Телеграмі.
Присвячену воїнам-розвідникам монету презентували Голова Національного банку України Андрій Пишний та начальник Головного управління розвідки Міністерства оборони України генерал-майор Кирило Буданов.
«Успіхи та здобутки розвідників зазвичай не є загальновідомими, але прийде час і український народ обов’язково дізнається невідомі імена сучасних Героїв. Ми не можемо зараз подякувати усім розвідникам поіменно, але можемо вшанувати честь Воєнної розвідки. Ця монета ― присвята справжній непереможності та силі духу наших Героїв», ― наголосив Пишний.
Свою чергою Буданов висловив вдячність за добрі слова та відзначення ролі українських розвідників у визвольній війні.
«Сьогодні ми маємо здатність абсолютно в будь-якій точці досягати противника. Кара неминуча. Ми нищили ворога, нищимо і будемо нищити надалі. Ні на мить не зупиняємось на досягнутому, рухаємось вперед. Наша мета ― вільна, незалежна, соборна Україна», ― наголосив Буданов.






Нацбанк до Дня Воєнної розвідки ввів в обіг пам’ятну монету / Фото: Геннадій Мінченко

















































Під час заходу начальник ГУР МО України та Голова НБУ підписали перші пам’ятні набори, які будуть розіграні з благодійною метою.
За словами Буданова, унікальна монета стане хорошим пам'ятним знаком про звитяжну боротьбу воєнних розвідників проти загарбників.
Монета «Воєнна розвідка України» має номінал 5 гривень. Тираж – до 75 000 штук. Придбати її можна в інтернет-магазині нумізматичної продукції Національного банку.
Як повідомлялось, 7 вересня 1992 року Президент України підписав Указ про створення Управління військової стратегічної розвідки Міністерства оборони України. Саме цей день є офіційною датою створення української воєнної розвідки.