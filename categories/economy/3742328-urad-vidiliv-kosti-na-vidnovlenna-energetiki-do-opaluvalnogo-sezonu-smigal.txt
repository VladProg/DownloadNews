Кошти на відновлення відновлення, ремонт і захист об’єктів енергетики є, важливо вчасно провести всі заплановані заходи.

Про це Прем’єр-міністр Денис Шмигаль заявив під час засідання Конгресу місцевих і регіональних влад при Президентові України, який відбувся в Івано-Франківську під головуванням Глави держави Володимира Зеленського, передає Укрінформ із посиланням на Урядовий портал.
Захід відбувся за участі голови Верховної Ради Руслана Стефанчука, керівника Офісу Президента Андрія Єрмака, членів уряду, очільників обласних адміністрацій, представників місцевого самоврядування, голів громад.

Зазначається, що Шмигаль під час виступу акцентував на трьох викликах: підготовка до зими, виконання бюджетів на всіх рівнях, прискорення інтеграції до ЄС і НАТО.
Він нагадав, що з травня працює створений урядом штаб з підготовки до опалювального сезону.
«Для відновлення, ремонтів та захисту об’єктів енергетики лише Держагентству з відновлення виділили 10 млрд грн. Також отримуємо допомогу США у розмірі 897 млн доларів — це кошти на генератори, газотурбінні електростанції, трансформатори. Працює європейський Фонд енергетичної підтримки України, в межах якого отримано вже 166 млн євро. Кошти є, важливо вчасно провести всі заплановані заходи», — наголосив очільник Уряду.

Як зазначив Шмигаль, до початку опалювального сезону перед Міненерго стоїть чітке завдання — додати в енергосистему 1,7 ГВт потужності. До кінця року, впродовж листопада-грудня, — додати в систему ще 1,2 ГВт. Ідуть ремонти та захист енергооб’єктів.

Відео: телеграм-канал Премʼєр-міністра України Дениса Шмигаля
Також глава уряду зазначив, що в українських газосховищах зберігається 11,7 млрд куб. м газу (80% від запланованих обсягів), а на складах маємо 1,5 млн тонн вугілля із запланованих 1,8 млн тонн.
«Другий виклик — виконання бюджетів на всіх рівнях, фінансова стійкість, пріоритетність видатків. У першому півріччі 2023 року видатки держбюджету склали 1 трлн 786 млрд грн. З цих коштів 819 млрд грн — це безпека та оборона. 264 млрд грн пішло на соціальні допомоги. Медицина, освіта, критична інфраструктура, швидке відновлення — це наступні пріоритети видатків бюджету. Маємо всі підходити дуже відповідально до проєктів, які фінансуються з бюджетів різних рівнів. Це стосується і місцевої влади зокрема», — наголосив Шмигаль.
Як відзначив Прем’єр-міністр, за півроку уряд спрямував у місцеві бюджети 92 млрд грн трансфертів. Збережено додаткові 4% ПДФО на рівні громад — це додаткові 15 млрд грн. Для регіонів, де ведуться активні бойові дії, уряд передбачив додаткову субвенцію в розмірі майже 24 млрд грн, з яких вже виплатив 10,6 млрд грн. Окремо для швидкого відновлення виділено на місця вже більше 20 млрд грн.

Шмигаль наголосив, що доходи місцевих бюджетів за шість місяців зросли на 42,5 млрд грн порівняно з попереднім роком. Залишки коштів на рахунках місцевих бюджетів та бюджетних установ за половину 2023 року збільшились на 54 млрд грн і становлять понад 170 млрд грн.
«За рахунок цих ресурсів органи місцевого самоврядування і надалі мають можливість забезпечувати фінансування пріоритетних і першочергових потреб на місцевому рівні. Наголошуємо на словах «пріоритетні» і «першочергові» в умовах повномасштабної війни», — зазначив очільник уряду.
Третій виклик, за словами Прем’єр-міністра, прискорення інтеграції до ЄС та НАТО. Він зауважив, що Єврокомісія високо оцінює прогрес українських реформ у межах виконання семи рекомендацій.
«Робимо все можливе, щоб до кінця року відкрити передвступні переговори про членство в Євросоюзі. Паралельно готуємо так званий «План для України» в рамках програми Ukraine Facility, яку анонсувала Європейська Комісія», - додав Шмигаль.

Як повідомляв Укрінформ, 30 липня Зеленський провів засідання Конгресу місцевих та регіональних влад в Івано-Франківську.
Фото: Урядовий портал