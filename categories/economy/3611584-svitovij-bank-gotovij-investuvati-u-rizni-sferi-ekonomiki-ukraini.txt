Україна спільно зі Світовим банком обговорили плани зі збільшення фінансування бізнес-проєктів на наступний рік, де крім традиційного сільського господарства, були також підприємства у транспортній та енергетичній сферах.

Як передає Укрінформ, про йшлося під час зустрічі першого віцепрем’єр-міністра – міністра економіки України Юлії Свириденко з віце-президентом Міжнародної Фінансової корпорації (IFC, входить у структуру Світового банку) Мохамедом Гуледом, повідомляє пресслужба міністерства.
«Ми активно працюємо над завершенням усіх підготовчих формальних процедур, щоб оголосити про обсяги та напрями фінансування проектів IFC вже наступного року. Також у рамках Групи Світового Банку працюємо з MIGA над пілотним проєктом зі страхування воєнних ризиків. Попри війну економіка України не зупиняється і буде розвиватися», - сказала Свириденко.

Фото: me.gov.ua
Під час зустрічі міністр запропонувала партнерам більше сфокусуватись на фінансуванні бізнесу в умовах війни. Адже на сьогодні - це основний пріоритет для співпраці Міністерства економіки України з Групою Світового банку.
«У цьому контексті особливо важливо підтримувати підприємства, які попри все працюють і заохочувати нові інвестиції. Розвиток бізнесу в умовах війни - головний пріоритет у взаємодії Міністерства економіки з Групою Світового банку», - підкреслила Свириденко.
Як повідомлялось, під час воєнного стану Світовий банк затвердив для України три позики на загальну суму 1,85 млрд євро та 91,16 млн доларів США. На сьогодні в Україні реалізується спільний з Міжнародним банком реконструкції та розвитку (МБРР) та Міжнародною асоціацією розвитку (МАР) проєкт «Підтримка державних видатків для забезпечення стійкого державного управління в Україні» (PEACE) на загальну суму 7,3 млрд дол. США.