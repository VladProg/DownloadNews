Один з найрозвинутіших французьких регіонів "Прованс - Альпи - Лазурний берег" погодився стати першим партнером України у підготовці всесвітньої виставки Odesa EXPO-2030.

Про це повідомив на брифінгу в Одесі заступник очільника Одеської ОВА Роман Григоришин, що був членом української делегації на презентації в Парижі заявки Одеси на проведення виставки Odesa EXPO-2030, передає кореспондент Укрінформу.
«На генеральній асамблеї Міжнародного бюро виставок у Парижі заявку Одеси на проведення виставки Odesa EXPO-2030 оцінили як одну з найкращих… Уже визначився й перший партнер України у підготовці виставки - один з найбагатших французьких регіонів «Прованс - Альпи - Лазурний берег», - зазначив Григоришин.
За його словами, французькі фахівці також висловили бажання допомагати у повоєнній відбудові Одеської області.
Григоришин уточнив, що основним конкурентом України у перегонах за право провести виставку Odesa EXPO-2030 розглядають Саудівську Аравію.
"Якщо рішення базуватиметься на геополітичному підході, то EXPO-2030 буде проведено в Одесі, а коли перевагу буде надано фінансовій стороні, то виграє Саудівська Аравія", - сказав Григоришин.
За словами директора одеського ТОВ «МІСТБУДСЕРВІС» Євгена Левенберга, що очолює ГО «Громадська Рада EXPO-2030», презентацію заявки Одеси на проведення всесвітньої виставки високо оцінили представники країн-конкуренток Саудівської Аравії та Республіки Корея. Наразі тривають перемовини з країнами Європи про можливе шефство над Україною під час EXPO-2030 та майбутнє партнерство у відбудові Одеського регіону.
Розробкою проєкту генерального плану та архітектурної концепції майданчика проведення виставки ЕКСПО-2030 в Україні вартістю 1,3 млн євро займалася всесвітньовідома британська команда Zaha Hadid Architect. Проєктом передбачено систему будівництва павільйонів для інших держав-учасниць, а це дасть змогу транспортувати окремим учасникам виставки їхні модулі до своїх країн. Компоненти павільйонів також можуть бути запропоновані як школи, дитячі садки, хірургічні кабінети або субсидовані робочі приміщення для цифрової та креативної індустрії України.
Усі ці модулі будуть розроблені таким чином, щоб вони могли розміщатись на судноплавних баржах, які транспортують вантажі Чорним і Азовським морями та Дніпром. Їх можна легко доставити також до великих міст України, де вони будуть використані як громадська та соціальна інфраструктура для територіальних громад по всій країні.
Організатори брифінгу додали, що результати відбору країн-претенденток стануть відомі в листопаді 2023 року. В разі перемоги України на проєктування споруд виставки Odesa EXPO-2030 буде надано один рік, а саме будівництво майданчика стартує 2025 року.
Як повідомлялося, за право приймати ЕКСПО-2030 змагаються Рим (Італійська Республіка), Ер-Ріяд (Королівство Саудівської Аравії) та Пусан (Республіка Корея). Завдяки урядовій та дипломатичній роботі України, росія, яка теж претендувала на проведення виставки та була головним нашим конкурентом, відкликала свою заявку.
За умовою, виставки можуть відбуватися в одному регіоні світу не частіше ніж один раз на 15 років. Що значно посилює позиції України серед конкурентів: адже у 2015 році виставку проводили в Італії (Мілан), у 2020-му – в Дубаї (ОАЕ), в 2025 році вона відбудеться в Осаці (Японія).