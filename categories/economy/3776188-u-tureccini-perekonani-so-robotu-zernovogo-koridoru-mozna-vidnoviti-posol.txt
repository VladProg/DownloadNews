У Туреччині переконані, що відновлення дії Чорноморської зернової ініціативи є можливим та продовжують докладати зусиль в цьому напрямку, залишаючись на контакті як з основними “гравцями”, так і зі сторонами, які можуть сприяти процесу.

Про це в інтерв'ю Укрінформу заявив Надзвичайний та Повноважний Посол Туреччини в Україні Ягмур Ахмет Гюльдере, який завершує свою каденцію на цій посаді.
“Ми вважаємо, що зернову ініціативу можна відродити. Наші профільні департаменти підтримують зв’язок зі своїми колегами”, - сказав Ягмур Гюльдере.
Дипломат висловив думку, що Чорноморська зернова ініціатива стала реальністю завдяки співпраці Туреччини з ООН, Україною та Росією.
“Таким чином, наші контакти з усіма цими гравцями тривають. Ми підтримуємо зв’язок з іншими сторонами, які також можуть відіграти роль у відновленні дії угоди. Так, тепер ми перебуваємо на тому етапі, коли дехто вважає цей коридор таким, що «віджив». Але ми вважаємо, що це не так, і продовжуємо наші дипломатичні зусилля, щоб його відновити”, - сказав посол.
Як повідомляв Укрінформ, про можливі перспективи відновлення дії Чорноморської зернової ініціативи, глобальну продовольчу безпеку як складову Формули миру, запропоновану Україною, йшлося на нещодавній конференції “Перспективи “зернового коридору” - українське бачення”, яка відбулася в Анкарі.