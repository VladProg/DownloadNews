Агентство Сполучених Штатів Америки з міжнародного розвитку (USAID) надасть АТ “Укрзалізниця” допомогу в модернізації дільниці від станції Мостиська на кордоні з Польщею до Львова.

Як передає Укрінформ , про це повідомила пресслужба Укрзалізниці.
“Відповідний меморандум сторони підписали 24 листопада 2023 року. Від Укрзалізниці документ про наміри підписали голова правління Євген Лященко та член правління товариства Вячеслав Єрьомін. Від USAID - виконувач обовʼязків директора Місії в Україні Енн Хоппер”, - ідеться у повідомленні.
Зазначається, що на дільниці від Мостиської до Львова планується побудувати євроколію шириною 1435 мм.
«На шляху України до ЄС продовжуємо реалізацію інфраструктурних євроінтеграційних проєктів. Разом із розбудовою сухопутних переходів працюємо над продовженням колії 1435 мм вглиб країни. Одна з найперспективніших дільниць - це Мостиська - Львів. Вона може слугувати для розвитку вантажних та пасажирських перевезень у напрямку країн ЄС», - зазначив Лященко.
Також, згідно з меморандумом, USAID сприятиме подальшій інтеграції української залізниці до Транс’європейської транспортної мережі Європейського Союзу (TEN-T) для створення альтернативних шляхів експорту українського продовольства.
Як повідомлялось, від початку широкомасштабного вторгнення у 2022 році USAID надало Україні допомогу вартістю понад 21,7 млрд дол., що робить його одним із найбільших двосторонніх донорів нашої країни.
У травні 2023 року USAID передало Укрзалізниці 105 дизель-генераторів.
Також Укрзалізниця та DAI Global LLC підписали меморандум щодо реалізації проєкту міжнародної технічної допомоги «Економічна підтримка України», що фінансується USAID.