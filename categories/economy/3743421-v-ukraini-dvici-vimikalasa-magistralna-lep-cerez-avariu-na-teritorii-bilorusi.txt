Учора, 1 серпня, вимикалася магістральна лінія електропередачі, яка частково проходить у Білорусі, через пошкодження ділянки на території цієї країни.

Як передає Укрінформ, про це повідомляє Міненерго.
"Двічі відключалася лінія 330 кВ у Київській області, яка частково проходить через територію Білорусі. Місце пошкодження – ділянка на території Білорусі", - йдеться у повідомленні.
Крім того, через негоду тимчасово вимикалася лінія 330 кВ у Полтавській області. Споживачі при цьому не знеструмлювалися.
Повідомляється, що через обстріли на Донеччині залишилися без енергопостачання 25 населених пунктів. Залишаються без електрики частина споживачів у Дніпропетровській, Херсонській, Запорізькій, Сумській, Чернігівській областях. При цьому на Херсонщині досі залишаються без світла 11,4 тисячі абонентів, які були відключені через підтоплення.
Через негоду знеструмлені 13 населених пунктів на Сумщині, Кіровоградщині та Дніпропетровщині.
Як повідомлялося, 2 серпня у плановий ремонт вийшов ще один атомний енергоблок, через що зменшилася потужність атомних електростанцій.