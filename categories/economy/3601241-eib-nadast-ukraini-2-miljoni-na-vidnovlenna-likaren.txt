Європейський інвестиційний банк спрямує 2 млн євро від Фонду Східноєвропейського партнерства з енергоефективності та довкілля на відновлення закладів охорони здоров'я у межах програми «Енергоефективність громадських будівель в Україні».

Як передає Укрінформ, про це повідомляє Міністерство розвитку громад і територій.
«У межах 5-го Німецько-Українського економічного форуму у Берліні, Європейський інвестиційний банк (ЄІБ) та Програма розвитку Організації Об’єднаних Націй (ПРООН) підписали грантову угоду щодо підтримки програми «Енергоефективність громадських будівель в Україні». Йдеться про спрямування 2 млн євро від Фонду Східноєвропейського партнерства з енергоефективності та довкілля (Фонд Е5Р) на відновлення низки закладів охорони здоров’я, які постраждали внаслідок військової агресії рф», - йдеться у повідомленні.
Зазначається, що міністр розвитку громад і територій Олексій Чернишов подякував ЄІБ та ПРООН за продовження співпраці та майбутню консультативну підтримку українських муніципалітетів у підготовці високоякісних проєктів, які можуть надалі фінансуватися в межах програми «Енергоефективність громадських будівель в Україні».
Як повідомлялося, у липні Верховна Рада ратифікувала дві угоди між Україною і Європейським інвестиційним банком про надання 5 млн євро на реалізацію проєкту «Енергоефективність громадських будівель в Україні». Кошти будуть спрямовані на термомодернізацію близько 1000 громадських будівель в Україні, зокрема шкіл, культурних центрів, дитячих садків та лікарень.