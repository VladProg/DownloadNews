Вищій антикорупційний суд обрав запобіжний захід у вигляді застави у понад 6 млн грн чинному народному депутату, який підозрюється у спробі незаконного заволодіння землею та майном «Держбудкомбінату».

Як передає Укрінформ, про це і Спеціалізована антикорупційна прокуратура повідомляє у Телеграмі.
13 квітня 2023 року за клопотанням детективів Національного антикорупційного бюро, погодженим прокурором САП, слідчий суддя ВАКС обрав запобіжний захід у вигляді застави у розмірі 6,012 млн грн чинному народному депутату, який обґрунтовано підозрюється в організації замаху на зловживання службовим становищем з метою незаконного отримання під забудову земельної ділянки, що належить державі і перебуває в постійному користуванні державного підприємства ДП «Державний будівельний комбінат» Апарату ВРУ.
На підозрюваного покладено ряд обов’язків. Насамперед, прибувати за першою вимогою до детектива, прокурора та суду. Повідомляти про зміну свого місця проживання та місця роботи. Утримуватись від спілкування з іншими підозрюваними у справі та свідками. Йому не дозволено виїжджати з Києва та Київської області без дозволу детектива чи прокурора. Підозрюваний зобов’язується здати на зберігання до відповідних органів державної влади паспорти для виїзду за кордон, інші документи, що дають право на виїзд з України і в’їзд в Україну.
Термін дії обов’язків – до 10 травня.
Прокурор не погоджується з указаним рішенням суду в частині розміру застави та оскаржить його в апеляційному порядку.
Як повідомляв Укрінформ, раніше Національне антикорупційне бюро і Спеціалізована антикорупційна прокуратура повідомили про підозру чинному народному депутату у незаконній спробі заволодіння земельною ділянкою у столиці площею 8 га.