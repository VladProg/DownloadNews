Після розблокування зернового експорту з українських портів вийшли понад 300 суден, які доправили 8 мільйонів тонн продовольства морським шляхом. Більшу його частину - 60% - направлено до країн Африки та Азії.

Про це у відеозверненні заявив Президент Володимир Зеленський, передає Укрінформ.
"З липня ми постачаємо саме той обсяг продовольства, який повертає світовому ринку стабільність. Причому саме тим сегментам продовольчого ринку, які забезпечують споживання деяких найбільш крихких країн Африки й Азії. І хоча наші експортні можливості ще далеко не повні, все ж ми змогли експортувати майже 8 мільйонів тонн продовольства морським шляхом – це понад 300 суден. 60% цього обсягу було спрямовано в Африку та Азію. Це глобальна місія нашої країни: і завдяки українському постачанню цілі регіони світу зберігають соціальну й політичну безпеку", - наголосив Зеленський.

Зеленський висловив подяку аграріям, транспортникам, працівникам портів, дипломатам, урядовцям та військовим, які повертають безпеку на море. Також подякував Генеральному секретарю ООН Антоніу Гуттерешу та президенту Туреччини Реджепу Тайїпу Ердогану за сприяння реалізації зернової кампанії.
"Маємо зробити все, щоб український зерновий експорт тільки розширювався. Це й для наших людей робочі місця, і експортні доходи. Плюс кошти, щоб провести посівну наступного року. Але й для всього світу – одна з ключових гарантій стабільності. Те, як Україна допомагає збереженню нормального життя у світі, лише посилює репутацію нашої держави й полегшує нам створення нових зв’язків у різних регіонах. Цього тижня, що починається, я очікую нових міжнародних результатів для нашої держави", - додав Зеленський.
За його словами, цей тиждень позначився посиленням контактів із Саудівською Аравією.
"Є вагомі домовленості. Серед іншого, це й рішення партнерів надати пакет гуманітарної підтримки обсягом 400 мільйонів доларів. Це дуже важливо. Маємо найбільш змістовні за 30 років відносини з Саудівською Аравією саме зараз", - сказав Президент.
Як повідомлялося, дія Стамбульської угоди про вивезення зерна має продовжуватися та зміцнюватися, у т. ч. це стосується вивозу російських зерна та добрив. Про це президент Туреччини Реджеп Тайїп Ердоган сказав під час зустрічі з президентом рф володимиром путіним.
Фото: Мінінфраструктури