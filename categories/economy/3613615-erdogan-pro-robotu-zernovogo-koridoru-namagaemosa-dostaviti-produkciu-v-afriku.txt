Ердоган про роботу “зернового коридору”: намагаємося доставити зерно в Африку

Туреччина продовжує зусилля для роботи “зернового коридору”, зокрема докладає зусиль для відправки зерна в країни, які цього потребують, особливо в Африку.
Про це Президент Туреччини Реджеп Тайїп Ердоган сказав журналістам перед вильотом в Індонезію на саміт G-20, повідомляє власкор Укрінформу.
«Ми продовжуємо наші зусилля для продовження процесу (роботи “зернового коридору” - ред.), ми намагаємося доставити зерно в країни, які цього потребують, особливо в Африку», - сказав Ердоган.
Як повідомляв Укрінформ, Україна хоче розширити угоду про експорт через Чорноморську зернову ініціативу, включивши більше портів і товарів, та сподівається, що наступного тижня буде прийнято рішення про продовження “зернової угоди” принаймні на рік.