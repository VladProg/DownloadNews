Державний дорожній науково-дослідний інститут створив інформаційний довідник з переліком найпоширеніших робіт з експлуатаційного утримання автомобільних доріг, який дозволить полегшити перехід від застарілих до сучасних норм, які визнані у 138 країнах.




Про це повідомив заступник міністра розвитку громад, територій та інфраструктури України у Мустафа Найєм у Фейсбуці, передає Укрінформ.
«Ми змінюємо принципи ціноутворення в дорожній галузі, зокрема щоб всі процеси відбувались прозоро. Перехід на міжнародно визнаний метод дає можливість розвитку для дорожнього будівництва в Україні, а для компаній з усього світу – зрозумілі алгоритми роботи на українському ринку і рівні умови для участі в проєктах», - зазначив він.
За словами заступника міністра, у довіднику роботи закодовані за Стандартним методом вимірювання в цивільному будівництві (CESMM4). Він дозволяє максимально чітко описати в кошторисі роботи, які буде виконувати підрядник. А тому його застосування дозволяє уникати корупційних ризиків у реалізації проєктів дорожнього будівництва.
Фахівці вже завершили переклад українською мовою CESMM4. А також домовились з правовласниками Стандартного методу вимірювання в цивільному будівництві, Інститутом цивільних інженерів Великої Британії, про старт поширення україномовної версії вже в січні.
Як повідомлялось, від жовтня в Україні діє нова Методика ціноутворення дорожніх робіт, затверджена наказом Міністерства інфраструктури. Вона передбачає використання проєктувальниками, кошторисниками та підрядниками в сфері дорожнього будівництва в Україні CESMM. Це найактуальніша редакція Стандартного методу вимірювання в цивільному будівництві – CESMM4. Вона була розроблена 2019 року.
Вперше цей метод був розроблений британськими цивільними інженерами ще в 1976 році. З того часу CESMM поширився у різних країнах. Україна теж замінює застарілі радянські норми найновішою, четвертою версією CESMM.