Станом на ранок 14 квітня виробництва електроенергії достатньо для покриття потреби споживачів, здійснюється експорт електроенергії в Молдову та незначний імпорт зі Словаччини.

Як передає Укрінформ, про це повідомляє НЕК «Укренерго» у Телеграмі.
«Станом на 14 квітня 2023 року виробництва електроенергії достатньо для покриття потреби споживачів. Опалювальний сезон завершився у всіх областях», – йдеться у повідомленні.
Зазначається, що працюють всі види генерації. Багато води у річках забезпечує активну роботу гідроелектростанцій упродовж всієї доби, і ще більше зростання генерації ГЕС при покритті пікового споживання зранку та ввечері. Зокрема, у певний період часу частка ГЕС у структурі виробництва становить близько 20%, заміщаючи частину теплової генерації.
Цьогоріч води дуже багато, фіксується підняття рівня води у Дніпрі та Дністрі. Для уникнення масштабних підтоплень населених пунктів уздовж річок на гідроелектростанціях «Укргідроенерго» здійснюються контрольовані скиди води.
Також в енергосистемі зберігається достатній резерв потужності. Триває експорт електроенергії в Молдову (до 98 МВт у різні години). Також триває незначний імпорт зі Словаччини (2-4 МВт у різні години).
«Відновлення енергосистеми після масованих атак росіян триває. Пріоритетним наразі є відновлення надійності живлення. Для цього наші ремонтні бригади щоденно працюють на всіх об’єктах високовольтної мережі, які зазнали російських атак», – додали в Укренерго.
Як повідомлялося, згідно зі спільною оцінкою Програми розвитку ООН та Світового банку, атаки на енергетичну, теплову та газову інфраструктуру України завдали збитків на понад 10 мільярдів доларів.