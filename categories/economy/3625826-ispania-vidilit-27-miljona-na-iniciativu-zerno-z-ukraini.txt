Іспанія надасть фінансову підтримку у розмірі 2,7 млн євро для ініціативи Grain from Ukraine, у межах якої Україна постачає продовольство в країни на межі голоду.

Про це йшлося під час онлайн-зустрічі міністра аграрної політики та продовольства України Миколи Сольського із міністром сільського господарства, рибальства та продовольства Королівства Іспанія Луїсом Планасом Пучадесом, передає Укрінформ з посиланням на пресслужбупрес-службу Мінагрополітики.
Зазначається, що Луїс Планас Пучадес під час зустрічі заявив, що Іспанія вітає та підтримує гуманітарну продовольчу ініціативу, яка покликана запобігти світовій продовольчій кризі. Урядовець анонсував допомогу у розмірі 2,7 млн євро, яка буде спрямована на реалізацію Grain from Ukraine.
Сольський під час зустрічі наголосив на важливості цієї ініціативи. Він зауважив, що у такий важкий час Україна шукає можливості надавати допомогу країнам, які цього найбільше потребують, і тим самим забезпечувати продовольчу безпеку світу. Очільник Мінагрополітики також розповів про те, що ініціативу вже підтримали понад 20 країн і запросив Іспанію долучитися.

Фото: minagro.gov.ua
Під час зустрічі урядовці також розглянули питання, що стосуються поточного стану та перспектив роботи аграрного сектору України, зокрема проблематику, пов’язану зі збором урожаю та труднощі, з якими стикаються українські аграрії в умовах війни.
Міністри обговорили можливість надання Іспанією генераторів українським фермерам та постачання додаткових транспортних засобів для транспортування зерна.
Як повідомляв Укрінформ, у 90-ті роковини Голодомору Україна запускає ініціативу Grain from Ukraine (Зерно з України), в рамках якої до середини наступного року близько 60 суден з українським зерном планується направити до найбідніших країн Африки.