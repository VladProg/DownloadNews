Дванадцятий пакет санкцій Євросоюзу проти Росії стосуватиметься, зокрема, обмежень на торгівлю російськими алмазами, що вже обговорюється на рівні G7.

Про це повідомив неназваний європейський дипломат у Брюсселі, передає Укрінформ з посиланням на EUobserver.
За його словами, західні союзники «Групи семи» (G7) готові оголосити про заборону Росії на алмази «найближчими днями».
«Система була готова кілька тижнів тому, і тепер ми чекаємо на остаточну декларацію G7, що закріпить її на словах підтвердить бажання G7 працювати з цією системою», – додав він.
Зазначається, що цими вихідними або на початку наступного тижня Єврокомісія має розпочати закриті переговори щодо 12-го пакету санкцій проти РФ.
Як повідомляв Укрінформ, представники країн G7 обговорять чотири варіанти заборони постачання російських алмазів на свої ринки з 1 січня. Чотири пропозиції санкцій – від легкого саморегулювання до жорстких заходів щодо імпорту – підготували Бельгія, Індія, французька група ювелірної промисловості та Всесвітня алмазна рада. Їх будуть обговорювати на зустрічі технічних представників G7.
Національне агентство з питань запобігання корупції внесло до переліку кандидатів на санкції шість російських компаній, які виготовляють обладнання для видобутку та обробки алмазів.