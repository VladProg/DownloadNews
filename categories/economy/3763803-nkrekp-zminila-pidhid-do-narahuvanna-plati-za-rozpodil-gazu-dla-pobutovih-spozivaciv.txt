Із 1 жовтня при розрахунку розміру річної замовленої потужності для побутових споживачів, у яких газопостачання припинене повністю чи частково, враховуватимуть лише неопломбовані газові прилади.

Як передає Укрінформ, про це повідомляє НКРЕКП.
"Національна комісія, що здійснює державне регулювання у сферах енергетики та комунальних послуг, з 1 жовтня 2023 року запровадила зміни у підході до визначення мінімального розміру річної замовленої потужності для побутових споживачів, яким газопостачання припинено повністю або частково. Відтепер при визначенні мінімальних обсягів річної замовленої потужності враховується виключно функціонуюче газове обладнання побутового споживача, що не було опломбоване", - йдеться у повідомленні.
Зазначається, що ухвалені зміни сприятимуть зменшенню фінансового навантаження на побутових споживачів, у яких протягом попереднього газового року (жовтень 2022 - вересень 2023) споживання було на мінімальному рівні.
Як приклад в НКРЕКП навели платіжку споживача на Буковині, в якого опломбовані опалювальний прилад та водонагрівач. Якщо до змін щомісячний платіж за розподіл газу становив 52,07 грн, то тепер споживач платитиме 6,47 грн. У річному вимірі економія становитиме 547,25 грн.

Як повідомлялося, НАК «Нафтогаз України» планує до кінця 2023 року завершити інтеграцію 26 облгазів, які уряд передав в управління компанії у травні минулого року.