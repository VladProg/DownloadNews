Голова Національного банку Андрій Пишний вважає, що військова допомога Україні має позитивний вплив на економіки наших партнерів.

Про це Пишний написав у колонці для Forbes Ukraine, передає Укрінформ.
"З початку повномасштабного вторгнення військову допомогу Україні надали 32 країни. Деякі з них – в обсязі 0,5–1,0% свого ВВП 2022 року. Загальні зобовʼязання за цим напрямом перед Україною протягом 2022 року досягли понад 60 млрд дол., згідно з оцінками Кільського інституту світової економіки", - зазначив очільник НБУ.
Ми не перестаємо дякувати всім нашим партнерам за масштабну підтримку; за словами Пишного, "вона є дійсно разючою та вирішальною для здобуття перемоги".
Водночас існує 5 причин, з яких міжнародну військову допомогу Україні не можна розглядати як економічні втрати країн-донорів.
Перший чинник - працює економічний ефект доміно, тобто маємо позитивний вплив на економіку партнерів від витрат, пов’язаних із військовою допомогою Україні.
"Кожна грошова одиниця, витрачена в оборонному секторі, має потенціал генерувати додатковий ВВП через різні канали. За розрахунками фахівців НБУ, зростання військових витрат країн-донорів на 1 дол. повʼязане зі збільшенням ВВП на 0,65 дол. впродовж року здійснення таких витрат", пояснив голова НБУ.
При цьому найсуттєвіший додатковий вплив від зростання витрат на оборону проявиться з часом – за один-два роки після надання допомоги, та досягне 0,79-0,87 дол.
"Однак і це ще не все, адже позитивні ефекти зберігатимуться навіть через п’ять років після здійснення витрат", - додає Пишний.
По-друге, надання військової допомоги стимулює дослідження та розробки всередині країн-донорів, а "це зі свого боку сприятиме довгостроковому зростанню продуктивності".
Крім того, "помилково недооцінювати можливість випробовування озброєння" і розширення можливостей для експорту зброї і пошуку нових ринків, в тому чому числі й за рахунок колишніх покупців російської зброї. Це - третій і четвертий чинники.
"Доведення ефективності західної зброї в Україні сприяє зростанню вартості акцій західних приватних компаній - виробників зброї. Наприклад, ціна акцій BAE Systems (Велика Британія), яка входить до ТОП-20 виробників зброї у світі та виробляє винищувачі Typhoon, Jaguar, Harrier II, Tornado GR4, з 18 лютого 2022 року до 12 червня 2023-го зросла на 59%. У компаній-виробників зброї збільшується кількість нових покупців завдяки успішному використанню їхніх товарів", - зауважив Пишний.
По-п'яте, на думку очільника НБУ, "військова допомога Україні – це внесок у створення нової структури глобальної безпеки". І в цьому контексті, переконаний він, допомога Україні озброєнням та фінансами для досягнення миру - це можливість зменшити загальний рахунок витрат у майбутньому.
"Отже, маємо такий висновок: міжнародна допомога Україні становить значно менший тягар для економіки партнерів, ніж декларується в тих спекулятивних заявах, які ми все частіше чуємо", - підсумував Пишний.
Як повідомлялося, Берлін на саміті НАТО у Вільнюсі анонсував новий пакет військової допомоги Україні вартістю близько 700 млн євро. 12 липня стало відомо, що Норвегія передає Україні дві установки NASAMS та тисячу дронів Black Hornet, Австралія - новий оборонний пакет, який включає 30 бронетранспортерів "Бушмастер".