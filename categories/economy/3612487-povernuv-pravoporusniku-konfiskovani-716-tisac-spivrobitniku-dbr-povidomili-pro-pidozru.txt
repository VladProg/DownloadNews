Детективи НАБУ повідомили про підозру у зловживанні службовим становищем старшому слідчому Територіального управління Державного бюро розслідувань, розташованого у м. Миколаєві, який незаконно повернув правопорушнику конфісковані 716 тис. дол.

Як передає Укрінформ, про це повідомляє у Телеграмі пресслужба САП.
«11 листопада за процесуального керівництва прокурора САП детективи НАБУ повідомили про підозру у зловживанні службовим становищем старшому слідчому Територіального управління Державного бюро розслідування, розташованого у м. Миколаєві. Дії особи САП та НАБУ кваліфікують за ч.2 ст. 364 (зловживання владою або службовим становищем) Кримінального кодексу України», - йдеться у повідомленні.
Зазначається, що в березні 2022 року працівники митниці на одному з пунктів пропуску в Одеській області викрили громадянина, який намагався незаконно перевезти до ЄС 716 тис. дол. Суди першої та апеляційної інстанцій визнали особу винуватою у порушенні митних правил, передбачених ч. 1 ст. 483 Митного кодексу України, та призначили покарання у вигляді 20,9 млн грн штрафу з конфіскацією вилучених на митниці коштів.
Проте виконати це рішення, як виявилось, неможливо, оскільки старший слідчий ДБР в порушення вимог КПК України вилучив ці кошти під час складання працівниками митниці адміністративного протоколу і незаконно повернув кошти, зловживаючи службовим становищем, правопорушнику, чим спричинив тяжкі наслідки державним інтересам.