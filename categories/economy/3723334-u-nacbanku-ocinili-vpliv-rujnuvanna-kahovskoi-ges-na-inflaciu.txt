Підрив Каховської ГЕС матиме впливи на ціни, зокрема, додасть до цьогорічної інфляції близько 0,3 відсоткового пункту через ускладнення роботи низки підприємств та часткову втрату врожаю.

Про це на брифінгу сказав голова Національного банку України Андрій Пишний, повідомляє кореспондент Укрінформу.
"Негативні наслідки для цін матиме підрив російськими окупантами Каховської ГЕС. За першими оцінками НБУ, цей теракт зумовить додатковий внесок до цьогорічної інфляції на рівні близько 0,3 в. п. через ускладнення роботи низки підприємств та часткову втрату врожаю, передусім овочів", - сказав Пишний.
Як повідомляв Укрінформ, російські війська в ніч проти 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано. У зоні підтоплення опинилися близько 80 населених пунктів.
За оцінками Мінагрополітики, декілька мільйонів тонн українського врожаю може бути втрачено через затоплення внаслідок знищення Каховської ГЕС.
Фото: Андрій Пишний, Фейсбук