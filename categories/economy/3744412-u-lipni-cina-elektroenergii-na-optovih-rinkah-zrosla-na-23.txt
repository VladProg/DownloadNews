У липні порівняно із червнем ціна електроенергії на оптових ринках зросла на 23%.

Про це заявив голова Нацкомісії, що здійснює державне регулювання у сферах енергетики та комунальних послуг (НКРЕКП), Костянтин Ущаповський на засіданні комітету Верховної Ради з питань енергетики та житлово-комунальних послуг, повідомляє кореспондент Укрінформу.
"Оптова ринкова ціна на електроенергію зросла приблизно на 23% у липні порівняно із червнем", - сказав Ущаповський.
За прогнозами НКРЕКП, у вересні середньозважена ціна електроенергії на оптових ринках може зрости до 5 грн за кВт-год. На кінець серпня очікується середньозважена ціна на рівні 3,6 грн за кВт-год.
Як повідомлялося, 27 червня регулятор встановив нові граничні ціни на ринку «на добу наперед», а також внутрішньодобовому та балансуючому ринку. Так, на ринку «на добу наперед» та внутрішньодобовому (ВДР) встановлюються такі прайс-кепи: з 00:00 до 07:00 – 3 000 грн/МВт-год; з 07:00 до 19:00 – 5 600 грн/МВт-год; з 19:00 до 23:00 – 7 200 грн/МВт-год. Мінімальна гранична ціна – 10,00 грн/МВт-год.