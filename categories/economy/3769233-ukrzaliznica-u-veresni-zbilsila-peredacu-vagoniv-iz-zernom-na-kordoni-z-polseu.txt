У вересні середньодобовий показник передачі вагонів із зерном на прикордонних переходах із Польщею збільшився на 21 вагон.

Як передає Укрінформ, про це повідомив у Фейсбуці заступник директора департаменту комерційної роботи АТ "Укрзалізниця" Валерій Ткачов.
Згідно із оприлюдненою інформацією, станом на 1 жовтня (за 20 діб вересня) показник середньодобової передачі вагонів зі зерном на прикордонних переходах із Польщею становив 106,4 ваг/доба. У порівнянні із серпнем цей показник збільшився на 20,95 ваг/доба, або на 24,52%.
Зросла також передача вагонів на кордоні з Румунією – до 119,04 ваг/доба (+17,69 ваг/доба, або на 17,45%).
Водночас трохи зменшилися обсяги передачі вагонів із зерном на кордоні з Угорщиною (на 3,85 ваг/доба або -5,13%) та Словаччиною (на 0,72 ваг/доба або -0,91% до показників серпня).
За даними УЗ, загальний показник середньодобової передачі зернових вантажів + жмихи становить 479 ваг/доба – на 16 ваг/доба більше (+3,46%), ніж було у серпні.
Як повідомлялося, АТ «Укрзалізниця» у вересні перевезла 12 млн т вантажів, що на 3% більше, ніж роком раніше. Водночас експортні перевезення залізничним транспортом у вересні 2023 року скоротились на 31,2% у порівнянні з вереснем 2022 року — до 3,6 млн т. Зокрема, експорт зернових вантажів залізницею скоротився майже втричі — до 1,1 млн т.