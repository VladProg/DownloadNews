Україна попри повномасштабну війну є головною силою, яка допомагає боротися зі створеною росією продовольчою кризою.

Про це заявив керівник Офісу Президента Андрій Єрмак під час першого засідання робочої групи з підготовки пропозицій щодо надання допомоги державам, які потерпають від гострої продовольчої кризи, передає Укрінформ з посиланням на пресслужбу ОП.
«Сьогодні саме Україна є тією головною силою, яка допомагає боротися з продовольчою кризою, створеною в результаті агресії росії проти України. Це демонструє, що навіть у таких жахливих умовах наша країна продовжує бути відповідальною, продовжує думати не лише про себе, а й про людей, які сьогодні страждають у світі внаслідок цієї війни», – зазначив він.

За словами очільника ОП, на засіданні робочої групи окреслили перші напрацювання щодо гуманітарного постачання українського зерна країнам, які найбільше його потребують.
Єрмак також нагадав, що у листопаді минає 90 років від трагедії Голодомору 1932-1933 років – геноциду українського народу, тож українська нація на собі відчула, що таке голод, і розуміє важливість реалізації цієї ініціативи.
«Знаково, що саме у ці дні ми нагадуємо світові про цю трагедію і не хочемо, щоб подібне повторювалося з іншими народами», – підкреслив керівник Офісу глави держави.
Він розповів, що Україна прагне залучити до участі в реалізації цієї ініціативі міжнародних партнерів, вже розпочато відповідні консультації.
Єрмак запевнив, що Україна готова допомагати навіть у час, коли сама продовжує битися з ворогом та відстоювати свою незалежність і територіальну цілісність.
«Сьогодні світ повинен розуміти, що Україна продовжує воювати, але також рятує світ», – сказав керівник ОП.
Своєю чергою міністр інфраструктури Олександр Кубраков зауважив, що з початком повномасштабної агресії росії проти України світ усвідомив ту важливу роль, які відіграє українське зерно у стабілізації світового продовольчого ринку, зокрема те, що створювані росіянами перешкоди в експорті українського збіжжя викликають коливання вартості зерна на світовому ринку.

Він констатував, що багато країн навіть при працюючому зерновому коридорі не можуть собі дозволити купити зерно для своїх потреб.
Заступник керівника ОП Андрій Сибіга наголосив, що росія підірвала продовольчу глобальну безпеку, але попри її повномасштабну агресію, Україна й надалі готова бути і виступає гарантом продовольчої безпеки у світі.
Як повідомляв Укрінформ, Президент Володимир Зеленський 3 листопада утворив робочу групу з підготовки пропозицій щодо надання допомоги державам, які потерпають від гострої продовольчої кризи, на чолі з керівником свого Офісу Андрієм Єрмаком.
Фото: ОП