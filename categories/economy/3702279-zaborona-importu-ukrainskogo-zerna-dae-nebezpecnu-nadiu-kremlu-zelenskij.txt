Коли росія порушує свободу торгівлі, намагається заблокувати постачання аграрної продукції на світовий ринок, точно не час будь-кому слідувати за державою-злом, робити щось схоже.

Про це Президент України Володимир Зеленський заявив у вечірньому відеозверненні, передає Укрінформ.

Відео: Офіс Президента, Телеграм
"Окремо обговорили з паном президентом Європейської ради Шарлем Мішелем ситуацію навколо деструктивної, на мою думку, заборони окремими державами ввезення нашої аграрної продукції", - сказав він.
Глава держави підкреслив, що це не лише порушує наявну Угоду про асоціацію між Україною та Євросоюзом, але й дає небезпечну надію Кремлю. Надію на те, що в нашому спільному європейському домі чиїсь помилкові рішення можуть панувати над спільними інтересами.
“Зараз, коли росія порушує свободу торгівлі, намагається заблокувати постачання аграрної продукції на світовий ринок, точно не час будь-кому слідувати за державою-злом, робити щось схоже”, - сказав Зеленський.
Він наголосив на тому, що треба знайти нормальний, у європейському дусі, конструктивний вихід із цієї непростої ситуації. На його переконання, потрібне таке рішення, яке враховувало б інтереси всіх наших країн та Європи загалом.
Як повідомлялося, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Фото: Офіс Президента