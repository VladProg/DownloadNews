Колишній голова правління НАК «Нафтогаз України» Юрій Вітренко заявляє, що він за власним бажанням написав заяву на звільнення.

Як передає Укрінформ, про це він повідомив в інтерв'ю виданню Forbes Україна.
«Я написав заяву за власним бажанням. Ніхто мене до цього не змушував», - сказав Вітренко.
Ексочільник також зазначив, що не планує брати участь у відборі нового голови правління Нафтогазу, якщо його оголосить наглядова рада після свого формування. За словами Вітренка, він наразі планує приділити увагу українським проєктам у сфері Military-tech та новим технологіям в енергетиці.
Вітренко нині входить до групи міжнародних експертів щодо санкцій проти росії (група Єрмака – Макфола) та групи радників при Національній раді відродження.
«Моє звільнення – це не частина якогось плану стати прем’єром. Після перемоги я хочу займатися новими технологіями і бізнесом», - запевнив ексочільник Нафтогазу.
Вітренко висловив сподівання, що після його звільнення швидше буде призначена наглядова рада Нафтогазу, будуть запроваджені міжнародні стандарти корпоративного управління, а держава перейде від прихованих до диджиталізованих адресних субсидій на газ для населення.
Як повідомлялося, Кабмін 1 листопада звільнив голову правління НАК «Нафтогаз України» Юрія Вітренка. На цій посаді Вітренко перебував із квітня 2021 року.
Уже 3 листопада уряд призначив колишнього міністра розвитку громад і територій Олексія Чернишова головою правління НАК «Нафтогаз України».