За підсумками візиту урядової команди до Франції, Україна отримає близько 1,5 млрд євро допомоги для відбудови інфраструктури.

Як передає Укрінформ, про це Прем'єр-міністр Денис Шмигаль написав у Телеграмі.
“Близько 1,5 млрд євро допомоги. Такі результати візиту урядової команди до Франції. За підсумками конференції "Солідарні з українським народом" було залучено 1 млрд євро. Частина з них — це обладнання, яке буде передано найближчим часом для відновлення енергоінфраструктури України”, - написав Шмигаль.
Він додав, що також є низка угод на більш ніж 530 млн євро на розвиток цифрової сфери та швидку відбудову інфраструктури.
За словами Шмигаля, посадовці узгодили спільне бачення страхування воєнних ризиків для бізнесу. А також питання постачання Францією систем протиракетної оборони.
Ключовим питанням була ядерна безпека. З головою МАГАТЕ Рафаелем Гроссі та президентом Еммануелем Макроном Україна поступово рухається в цьому напрямку.
Шмигаль висловив подяку президенту Франції за організацію конференції та потужну підтримку України в боротьбі за свободу та демократію.
Як повідомляв Укрінформ, у вівторок у Парижі пройшла міжнародна конференція “Солідарність з українським народом”, організована спільно Францією та Україною. Мета заходу – об’єднати партнерів, донорів, багатосторонні інституції та неурядові організації, щоб надати підтримку українському народу.
Президент України Володимир Зеленський повідомив, що Україна отримає мільярд євро допомоги, переважно на енергетичну сферу. Є рішення щодо нових пакетів допомоги Україні у низці країн.