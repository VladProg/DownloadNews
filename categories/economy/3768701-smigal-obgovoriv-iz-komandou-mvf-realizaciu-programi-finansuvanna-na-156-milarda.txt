Прем'єр-міністр Денис Шмигаль обговорив із представниками місії Міжнародного валютного фонду (МВФ) кроки, які необхідно зробити для реалізації чотирирічної програми з Фондом на суму 15,6 млрд доларів.

Як передає Укрінформ, про це глава уряду написав у Телеграмі.
«Перший візит місії МВФ в Україну за більш ніж три роки. Обговорили кроки, необхідні для реалізації чотирирічної програми з Фондом на суму 15,6 млрд доларів. Україна тісно співпрацює з партнерами у питанні впровадження реформ», - зазначив Шмигаль.

За його словами, нині триває робота, спрямована на розвиток економіки.
Прем’єр-міністр розповів представникам МВФ про основні напрямки дій влади, зокрема про залучення інвестицій, програми підтримки малого й середнього бізнесу, державно-приватне партнерство.
«Обговорили спільну роботу в межах Багатосторонньої координаційної платформи донорів. Поінформував місію про потреби України у коштах для покриття дефіциту бюджету та окремо про потреби на відновлення», - зазначив Шмигаль.
За його словами, Україна спільно з партнерами працює для посилення своєї економічної стійкості.
Як повідомляв Укрінформ, команда Міжнародного валютного фонду на чолі із заступницею директора Європейського департаменту МВФ Умою Рамакрішнан розпочала зустрічі в Києві з представниками влади України та іншими ключовими партнерами.
25 вересня місія МВФ на чолі з Гевіном Греєм розпочала технічні дискусії з представниками влади України у контексті підготовки до другого перегляду програми розширеного фінансування.