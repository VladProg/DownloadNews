Через підрив росіянами дамби Каховської ГЕС Україна вже втратила 6,5 кубокілометра води.

Як передає Укрінформ, про це повідомляє пресслужба Міністерства захисту довкілля та природних ресурсів у Телеграмі.
«Це найбільша екологічна катастрофа з часів Чорнобиля. Щосекунди з Каховського водосховища витікає близько 40 тисяч кубометрів води. Україна вже втратила 6,5 кубокілометрів. Ведемо переговори з ОБСЄ та ЮНЕП щодо роботи їхніх експертів. Потрібне чітке розуміння, як цей акт “відчаю” росіян змінить довкілля, і як ми можемо відновити природу там, де це можливо», - наголосив міністр захисту довкілля та природних ресурсів Руслан Стрілець.
Зазначається, що представники Державного агентства водних ресурсів України та Державної екологічної інспекції 24/7 залучені до моніторингу стану довкілля на постраждалих територіях. Екоінспектори під обстрілами продовжують роботу над фіксацією та обрахунком збитків довкіллю.
«Поки що маємо перевищення концентрації нафтопродуктів у воді в кілька разів, але триває тенденція до зниження», – додали в Міндовкіллі.
Як повідомлялося, рівень води в Каховському водосховищі за останню добу знизився ще на метр та продовжує знижуватися. Станом на 08:00 9 червня рівень Каховського водосховища в районі Нікополя становить 11,74 м.