Європейська комісія готується виділити Угорщині мільярди євро з фондів ЄС, які поки заморожені через проблеми з верховенством права, щоб забезпечити підтримку Будапешта у питанні збільшення бюджету ЄС та надання значної фінансової допомоги Україні.

Про це повідомляє Financial Times, передає Укрінформ.
Комісія має намір розморозити близько 13 млрд євро фінансування до кінця листопада, повідомили FT три чиновники, поінформовані про переговори. Двоє з них заявили, що виділення коштів було частково зумовлене бажанням заручитися підтримкою Орбана, який пообіцяв не погоджуватися на будь-яке збільшення бюджету ЄС доти, доки Угорщина не отримає до нього доступ.
У грудні минулого року ЄС заморозив 22 млрд євро з фондів згуртування, виділених Угорщині, вирішивши, що країна не дотримується правил захисту прав людини і верховенства права. Фонди згуртування покликані допомогти менш розвиненим членам блоку подолати інвестиційний розрив і поліпшити їхню інфраструктуру.
У травні Угорщина провела судову реформу у відповідь на вимоги Брюсселя, що дозволило б Єврокомісії розблокувати 13 млрд євро, а це більше половини замороженого фінансування, повідомили анонімні чиновники.
Стефан де Кеерсмакер, речник Єврокомісії, заявив, що 26 вересня Брюссель направив угорському уряду листа з проханням надати "роз'яснення" щодо деяких деталей реформ.
"Як тільки Угорщина відповість на ці питання, комісія продовжить свою оцінку", – додав він.
Будь-яке рішення розблокувати виплати Будапешту може викликати осуд з боку Європарламенту, який неодноразово вимагав жорсткої лінії щодо уряду Орбана. Парламент не має формальних повноважень блокувати платежі до столиць, але він може затримати потенційну угоду про збільшення бюджету ЄС.
Єврокомісія запропонувала збільшити спільний бюджет ЄС на 66 млрд євро для покриття витрат, частина з яких піде на програму фінансової підтримки України у розмірі 50 млрд євро, щоб допомогти покрити витрати блоку на наступні 4 роки.
Як повідомляв Укрінформ, Європейський Союз може погодити виділення перших 5 мільярдів євро в рамках «Українського спецфонду» в Європейському фонді миру на наступний рік до завершення поточного року.