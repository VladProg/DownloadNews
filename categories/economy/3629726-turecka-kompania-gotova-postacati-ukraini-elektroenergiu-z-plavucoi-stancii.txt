Турецька компанія Karpowership може та планує постачати електроенергію в Україну через Молдову та Румунію, розмістивши там плавучі електростанції - силові кораблі, на яких встановлена ​​енергетична установка.

Про це повідомляє Укрінформ з посиланням на інформаційне агентство “Анадолу”.
“Ми ведемо переговори про потужність приблизно 300-400 мегават. Силові кораблі можуть почати подачу електроенергії протягом одного місяця після узгодження технічних, комерційних і безпекових деталей”, - сказала в коментарі агентству президент Karpowership Trade Group Зейнеп Харезі.
Раніше мова йшла про те, щоб силові кораблі були розміщені біля Одеси. Але оскільки немає жодних гарантій безпеки, було вирішено розглянути можливість постачання електроенергії через інші країни.
“Ми ведемо переговори з компаніями, щоб знайти правильне рішення. Між Румунією, Молдовою та Україною є лінії електропередачі. Ми можемо розгорнути кораблі до Румунії та Молдови, постачати електроенергію лініями електропередачі в Україну”, - пояснила Харезі.
За її словами, у процес переговорів також залучено ООН. Нині йдуть переговори про забезпечення 300-400 мегаватів електроенергії силовими кораблями, що достатньо для забезпечення електроенергією одного мільйона домогосподарств.
Як повідомляв Укрінформ, станом на ранок середи, 7 грудня, в енергосистемі зберігається дефіцит потужності. Триває процес завантаження блоків атомних станцій, які відключались через пошкодження електромереж.
Фото: АА