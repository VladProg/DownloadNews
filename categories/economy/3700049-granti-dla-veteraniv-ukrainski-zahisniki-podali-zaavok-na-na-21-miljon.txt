У межах першої хвилі подачі заяв на гранти для ветеранів за програмою “Власна справа” 54 українських захисників та захисниць запросили грантових коштів на 21 млн грн на старт або розвиток свого бізнесу.

Як передає Укрінформ, про це повідомляє пресслужба Мінекономіки.
“54 українських захисників та захисниць скористались можливістю отримати від держави фінансову підтримку на розвиток власної справи та подали заявки на гранти для ветеранів у першу хвилю. Максимальну суму гранту в 1 млн грн запросили 5 заявників, 15 заяв надійшло від другого з подружжя ветерана на грант до 500 тис. грн”, - сказала заступниця міністра економіки України Тетяна Бережна.
Вона зазначила, що 80% заявників попросили гранти за програмами, що передбачають співфінансування, тобто вони готові розділити відповідальність з державою за розвиток свого бізнесу і планують вкласти у свій проєкт 30% власних коштів. Загалом ветерани запросили грантів на 21 млн грн та мають намір реалізувати свої бізнес-проєкти, вартістю понад 32 млн грн.
Отримані грантові заявки впродовж наступних 15 робочих днів будуть опрацьовуватись Ощадбанком та Державною службою зайнятості, які перевірятимуть ділову репутацію заявника та поданих ним документів, оцінюватимуть реалістичність його бізнес-плану, після чого він має пройти співбесіду з фахівцями центру зайнятості, за результатами якої ухвалюється рішення про надання чи відмову у наданні гранту.
Як повідомляв Укрінформ, із 10 квітня уряд запустив нові грантові програми для ветеранів на старт або розвиток власного бізнесу. Заявки на отримання гранту потрібно подавати через портал Дія.
Зазначається, що програмами передбачено надання кількох видів грантів. Так, 250 тис. грн надаються учасникові бойових дій та/або особі з інвалідністю внаслідок війни за умови створення одного робочого місця; 500 тис. грн - для дружини/чоловіка учасника бойових дій та/або особи з інвалідністю внаслідок війни за умови створення двох робочих місць; 1 млн грн - для учасника бойових дій та/або особи з інвалідністю внаслідок війни, які зареєстровані як ФОП не менше трьох років, за умови створення чотирьох робочих місць, мінімум два з яких займуть ветерани або особи з інвалідністю внаслідок війни.
Гранти на 500 тис. грн та 1 млн грн надаватимуть за умови співфінансування: 30% коштів має вкласти в свою справу отримувач гранту, 70% - надасть держава у вигляді гранту.