Ціни на нафту знижуються в понеділок, 13 листопада, трейдери чекають на оновлені прогнози ОПЕК і Міжнародного енергетичного агентства (МЕА) щодо перспектив попиту.

Як передає Укрінформ, про це повідомляє enkorr.
Вартість січневих ф'ючерсів на сорт Brent на лондонській біржі ICE Futures становить $80,61 за барель, що на $0,82 (1,01%) нижче, ніж на закриття попередньої сесії. У п'ятницю ціна цих контрактів зросла на $1,42 (1,8%), до $81,43 за барель.
Ф'ючерси на нафту WTI на грудень на електронних торгах Нью-Йоркської товарної біржі (NYMEX) здешевшали на $0,79 (1,02%), до $76,38 за барель. За підсумками попередніх торгів вартість цих контрактів збільшилася на $1,43 (1,9%) – до $77,17 за барель.
За підсумками минулого тижня Brent здешевшала на 4,1%, WTI – на 4,2%. Обидва сорти завершили в мінусі третій тиждень поспіль через побоювання послаблення глобального попиту, зазначає Market Watch.
ОПЕК опублікує щомісячний звіт щодо нафтового ринку у понеділок, МЕА – у вівторок.
За останні три тижні Brent втратила 12% вартості на тлі «ведмежих» сигналів з Китаю, США і Європи, а також зниження премії за ризик, що закладалася трейдерами у ціну через конфлікт на Близькому Сході. Перебоїв у постачанні нафти з регіону, чого побоювався ринок, не сталося.
«У фокусі уваги цього тижня – звіти ОПЕК і МЕА, – йдеться в огляді ANZ Group Holdings. – Будь-які сигнали про нестачу пропозиції на ринку можуть змінити настрій трейдерів, що розслабилися у зв'язку зі зниженням геополітичної невизначеності».