Канада та ООН поділяють занепокоєння стосовно припинення Росією участі у Чорноморській зерновій ініціативі.

Як повідомляє кореспондент Укрінформу, про це заявили у офісі прем’єр-міністра Канади Джастіна Трюдо за результатами його зустрічі із генеральним секретарем ООН Антоніу Гутеррешем.

“Обидва очільники висловили занепокоєння стосовно рішення Росії припинити Чорноморську зернову ініціативу й потенційних наслідків цього для глобальної продовольчої безпеки, особливо серед вразливого населення”, - розповіли у Трюдо.

Зазначається, що глава канадського уряду також “засудив незаконне й невиправдане вторгнення Росії до України й наголосив на глобальному впливі конфлікту”.

Серед інших порушених співрозмовниками тем були безпекова, політична й гуманітарна кризи на Гаїті, а також досягнення визначених ООН цілей сталого розвитку.

Як повідомлялося, Росія заявила про припинення продовження дії "зернової угоди", яка була укладена 22 липня 2022 року у Стамбулі на 120 днів і кілька разів продовжувалась.

Зеленський офіційно запропонував президенту Туреччини Реджепу Тайїпу Ердогану і генеральному секретареві ООН Антоніу Гутеррешу продовжити роботу Чорноморської зернової ініціативи або її аналога в односторонньому форматі без Росії.