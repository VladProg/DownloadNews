Створення формату економічного «Рамштайна» перебуває на завершальній стадії координації цього процесу.

Таку оцінку висловив в ексклюзивному інтерв’ю Укрінформу заступник виконавчого директора МВФ Владислав Рашкован.
«Ідея економічного «Рамштайна» фактично спрямована на три цілі»,- зауважив представник керівництва Фонду.
По-перше, за його словами, йдеться про забезпечення економічної допомоги Україні у наступному році, «тобто це бюджетна підтримка, якою ми займалися цього року». По-друге, це координація економічних політик, у тому числі тих, якими займається МВФ. І, по-третє, планування післявоєнної реконструкції.
«Зараз ми знаходимося на фінальній стадії координації цього процесу, але те, що ми пройшли цей шлях від липня до грудня так швидко, і українська пропозиція залишилася в центрі ідеї, демонструє також силу і стійкість наших інституцій та спроможність України відстоювати свою позицію», - зауважив Рашкован.
Він зазначив, що зараз продовжуються дискусії в питанні, де розміщуватиметься секретаріат. Україна вважає, що це має бути в Києві. Але також повинна бути представлена його частина в Євросоюзі, у Брюсселі.
Як повідомляв Укрінформ, Україна в липні вперше виступила з ініціативою про створення міжнародної фінансово-економічної платформи для підтримки нашої держави у так званому форматі «Рамштайн».