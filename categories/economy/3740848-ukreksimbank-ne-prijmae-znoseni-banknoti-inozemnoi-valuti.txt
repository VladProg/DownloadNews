Із 25 липня АТ «Укрексімбанк» не приймає на інкасо зношені та пошкоджені банкноти іноземної валюти.

Про це повідомляє пресслужба банку, передає Укрінформ.
«Повідомляємо, що з 25.07.2023 змінюються тарифи комісійної винагороди за РКО для юридичних осіб та фізичних осіб-підприємців», - йдеться в повідомленні.
Як інформують у банку, призупиняється надання банківської послуги «Приймання на інкасо зношених, пошкоджених банкнот іноземної валюти І групи класифікатора іноземних валют НБУ та банкнот іноземних держав, вилучених з обігу».
Як повідомлялося, останнім часом банки та обмінні пункти в Україні відмовляються приймати купюри з незначною потертістю, написами і печатками, операції з якими раніше здійснювали без проблем. Такі банкноти пропонують здавати з 10-15-відсотковим дисконтом.
Національний банк України заявив, що не ухвалював жодних нормативно-правових актів, які б передбачали заборону здійснення валютно-обмінних операцій з іноземною валютою, зокрема, доларами США серії 1996 року та випущеними в обіг раніше.
НБУ запровадив заходи для врегулювання питання обміну зношених банкнот іноземної валюти. Зокрема, ухвалені зміни до нормативно-правої бази, якими скасовано перелік ознак незначного зношення банкнот. Крім того, фінустановам під час здійснення валютно-обмінних операцій заборонено встановлювати обмеження щодо номіналу та року емісії банкнот іноземної валюти, які є законним платіжним засобом на території відповідної іноземної держави.