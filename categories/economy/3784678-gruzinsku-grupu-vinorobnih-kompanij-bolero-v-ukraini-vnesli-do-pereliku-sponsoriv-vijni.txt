Національне агентство з питань запобігання корупції внесло до переліку міжнародних спонсорів війни об’єднану групу виноробних підприємств, до якої входять Bolero & Company Ltd, GVMT Group LLC та GRUZVINPROM LLC.

Як передає Укрінформ із посилання на сайт НАЗК, ввезення вин з Грузії до РФ в першому кварталі 2023 року зросло на 49%, попри російське вторгнення в Україну.
"Єдиним бенефіціаром компаній є Карічашвілі Вахтанг, який має російське громадянство і до того ж є бізнес-партнером двоюрідного брата Бідзіни Іванішвілі. Разом ці компанії у період з січня 2022 року по жовтень 2023 року експортували своїх товарів до Росії на понад 68 млн дол. Спільно підприємства групи переробляють більше половини винограду, вирощуваного в Грузії", – повідомили у НАЗК.
За даними агентства, у фінансовому звіті Bolero & Company Ltd йдеться про те, що значна частина доходу компанії формується за рахунок реалізації продукції на російському ринку. Також, попри повномасштабне вторгнення РФ в Україну, керівництво компанії вважає, що війна не вплинула і не матиме суттєвого впливу на їхню операційну діяльність найближчим часом.
"Група компаній Bolero також активно співпрацює з компаніями, які пов’язані з підсанкційними росіянами. Наприклад, серед компаній в РФ, з якими співпрацює Bolero & Company Ltd, є ТОВ "Логистика Альтернатива", яка контролюється ПАТ "Магнит". Основним акціонером ПАТ "Магнит" (29,2% акцій) є Marathon Group Олександра Винокурова, який перебуває під санкціями ЄС, Великої Британії, Канади, Швейцарії, Австралії, України, Нової Зеландії. Крім того, він є зятем міністра закордонних справ РФ Сергія Лаврова. Винокуров був тим, хто за кілька днів до широкомасштабного вторгнення Росії в Україну, разом з іншими 36 бізнесменами, зустрівся з президентом РФ Путіним та іншими членами російського уряду, щоб обговорити вплив міжнародних санкцій", – додали у НАЗК.
У Нацагентстві звернули увагу на те, що компанія GVMT Group LLC є постачальником для ТОВ "Бристоль Ритейл Логистикс". Засновником виступає ТОВ "Меркурий Ритейл Холдинг", яке пов’язують з підсанкційними росіянами Ігорем Кесаєвим та Сергієм Кацієвим.
"Хоч Грузія у 2008 році сама стала жертвою російської агресії, деякі грузинські компанії, забуваючи історію, продовжують активно співпрацювати з РФ. Після повномасштабного вторгнення держави-терориста РФ в Україну у 2022 році, група грузинських виноробних компаній Bolero значно збільшила свій експорт в РФ та почала співпрацювати з підсанкційними росіянами", – додали у Національному агентстві з питань запобігання корупції.
Як повідомлялося, раніше Національне агентство з питань запобігання корупції внесло швейцарську корпорацію Nestle до переліку міжнародних спонсорів війни.