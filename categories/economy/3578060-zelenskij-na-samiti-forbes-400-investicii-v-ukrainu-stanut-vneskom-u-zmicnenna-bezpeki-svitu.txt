Інвестиції не просто підтримають українську економіку, а й стануть внеском у майбутній мир в Україні та зміцнення безпеки у світі.

Про це Президент Володимир Зеленський заявив під час онлайн-спілкування з менеджером з питань контенту журналу Forbes Рендалом Лейном у межах саміту філантропії Forbes 400, повідомляє Укрінформ з посиланням на пресслужбу Офісу глави держави.
"Зараз слушний час для бізнесу, щоб інвестувати в Україну, адже вкладені кошти не просто підтримають українську економіку, а й стануть внеском у майбутній мир у нашій державі та зміцнення безпеки у світі", - сказав Зеленський.
За його словами, окрім перемоги над російським загарбником, серед пріоритетів української влади – відновлення економіки та відбудова країни, тож потрібно вже зараз реалізовувати важливі проєкти.

Серед таких проєктів Президент назвав Fast Recovery Plan, метою якого є створення умов для повернення додому українців, котрі, рятуючись від війни, були змушені шукати тимчасового прихистку за кордоном.
За словами Зеленського, щоб Україна була привабливою для інвестицій, влада налаштована й далі створювати сприятливі умови для ведення бізнесу, зокрема продовжувати роботу з усунення бюрократії в державних інституціях, посилювати боротьбу з корупцією тощо.
На переконання Президента, представники великого бізнесу, так само, як і політики, можуть впливати на держави, які, зокрема, виготовляють системи ППО, і сприяти передачі їх Україні.

Після завершення спілкування Лейн і засновник міжнародної гуманітарної організації World Central Kitchen шеф-кухар Хосе Андрес оголосили про відзначення українського народу нагородою Forbes 400 Lifetime Achievement Award у категорії «Герої».
Зеленський подякував за високу відзнаку сміливості українців і заявив, що вона також є нагородою друзів і партнерів України.
Як повідомляв Укрінформ, 23 вересня Зеленський виступив на саміті філантропії Forbes 400.
Фото: ОП