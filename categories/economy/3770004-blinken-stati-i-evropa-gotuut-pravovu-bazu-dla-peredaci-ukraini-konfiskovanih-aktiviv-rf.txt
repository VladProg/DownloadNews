Сполучені Штати працюють з європейськими союзниками й партнерами над створенням необхідної правової бази для використання конфіскованих активів Росії на проєкти відновлення України.

Про це сказав під час виступу в Університеті Техасу держсекретар США Ентоні Блінкен, передає власний кореспондент Укрінформу.
«Це близько $300 мільярдів, і більша частина з них знаходиться в Європі, а не в Сполучених Штатах. Тож ми дивимося, які правові повноваження можемо мати ми та європейці, аби дійсно використовувати ці активи для України», - пояснив держсекретар США.
Він підкреслив, що росіяни повинні заплатити за відновлення України. «І одним зі способів зробити це було б використання цих активів», - зауважив Блінкен.
При цьому він наголосив на важливості зусиль для створення відповідної правової бази.
«Оскільки більшість активів знаходиться в Європі, як я вже сказав, європейці також мають забезпечити наявність (правової – ред.) бази, аби зробити це», - зазначив глава Держдепартаменту США.
Як повідомляв Укрінформ, Україна досягла прогресу у переговорах зі США, Канадою та Євросоюзом щодо конфіскації російських активів, однак триває складна дискусія щодо суверенних активів РФ.