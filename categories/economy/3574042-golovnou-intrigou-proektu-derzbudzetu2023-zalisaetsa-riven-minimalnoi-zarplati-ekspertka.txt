Головною інтригою проєкту державного бюджету України на 2023 рік залишається питання рівня мінімальної заробітної плати та розподілення податку на доходи фізичних осіб між місцевими та загальним бюджетами.

Таку думку висловила головна редакторка відділу економічної інформації Укрінформу Оксана Поліщук у програмі «Насправді».
«Головна інтрига – це рівень мінімальної заробітної плати. Ми знаємо, що кожного року цифра озвучується і, відповідно, з часом збільшується. Цьогоріч її ще поки не називають. Відомо лише те, що у жовтні вона повинна зрости до 6700 грн та в теорії залишитись такою і у 2023 році. Тобто, фактично йдеться про заморозку», - зазначила експертка.
За її словами, з одного боку державу можна зрозуміти – замороження мінімальної зарплати є певним стримуванням інфляції та економією витрат. З іншого – повинен бути знайдений компроміс, адже в умовах тривалого зростання загального рівня цін стримування «мінімалки» доволі боляче вдарить по вразливих категоріях людей, зокрема, малозабезпечених.
«Є ще один момент – замороження мінімальної зарплатні буде гальмувати внутрішнє споживання, яке є до певної міри основою приросту ВВП. Тому тут держава шукає золоту середину. І судячи з того, що поки що чітко не озвучується ця інформація, ймовірно, в парламенті буде дискусія з цього приводу», - уточнила Поліщук.
Вона наголосила, що також незрозумілим залишається питання розподілення податку на доходи фізичних осіб між місцевими та загальним бюджетами, адже є ідея передати весь ПДФО або більшу його частину до держбюджету, що залишить громади без значної частки фінансування.
«Є сигнали від громад, що вони виступають категорично проти, адже із ПДФО з грошового забезпечення військовослужбовців і формується значна частина місцевих бюджетів. А тому якщо забрати цей ресурс у громад, це знову ж таких боляче по них вдарить», - переконана експертка.
Як повідомлялось, уряд зареєстрував у ВР проєкт закону «Про Державний бюджет України на 2023 рік». Пріоритет проєкту — безпека та оборона України. На відповідний сектор має бути спрямовано 1,136 трлн гривень (майже 50% всього бюджету).