АТ "Укрзалізниця" оголосила додатковий тендер на закупівлю пасажирських вагонів.

Як передає Укрінформ, про це повідомила пресслужба компанії у Телеграмі.
«Оскільки відкриваються можливості додаткового фінансування програми оновлення рухомого складу за кошти державного бюджету, Укрзалізниця оголошує додатковий тендер, в межах якого планується закупити ще до 22 нових пасажирських вагонів. У такий спосіб компанія прагне максимально повною мірою та ефективно використати обмежений бюджетний ресурс для покращення пасажирського сполучення», - ідеться у повідомленні.
Перевізник планує придбати на тендері 11 купейних вагонів, три спальні, сім плацкартних та один вагон, призначений для перевезення пасажирів з інвалідністю.
Усі вагони повинні бути обладнані вакуумними туалетами, сповивальними столиками, розетками та USB-портами для швидкого заряджання гаджетів, електронними табло, кавоварками. Крім того, двері пасажирських купе у купейних вагонах та вагонах СВ будуть обладнані системою сигналізації та кнопкою блокування дверей для більшої безпеки пасажирів. Передбачено також систему відеоспостереження.
Точну кількість рухомого складу для закупівлі Укрзалізниця визначить після остаточного підтвердження можливостей та розмірів дофінансування програми оновлення рухомого складу за кошти державного бюджету.
Як повідомлялося, у вересні Укрзалізниця провела тендер з очікуваною вартістю 1,95 млрд грн на закупівлю 44 нових вагонів для нічних потягів. Угода стосовно них була укладена, розпочалося виконання контракту.
У червні 2023 року Укрзалізниця оголосила тендер на закупівлю 20 купейних вагонів із постачанням до кінця 2024 року, але торги не відбулися через відсутність пропозицій.
Фото: Укрзалізниця