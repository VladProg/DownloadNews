Ціни на нафту еталонних марок помірно підіймаються у п'ятницю, 3 листопада, після зростання вперше за чотири сесії за підсумками торгів напередодні.

Як передає Укрінформ, про це повідомляє enkorr.
Ціна січневих ф'ючерсів на сорт Brent на лондонській біржі ICE Futures становить $87,14 за барель, що на $0,29 (0,33%) вище за показник на закриття попередньої сесії. У четвер ці контракти зросли в ціні на $2,22 (2,6%) – до $86,85 за барель.
Котирування ф'ючерсів на нафту WTI на грудень на електронних торгах Нью-Йоркської товарної біржі (NYMEX) збільшилися на $0,37 (0,45%) і становили $82,83 за барель. За підсумками минулої сесії вони додали $2,02 (2,5%), піднявшись до $82,46 за барель.
Позитивним чинником для ринку в четвер стало рішення Федеральної резервної системи (ФРС) зберегти ключову процентну ставку на рівні 5,25-5,5% за підсумками другого засідання поспіль. Федрезерв не виключив можливість її підйому у грудні, але загалом риторика Центробанку була досить м'якою.
Нафта здорожчала на сподіваннях, що цикл підйому відсоткових ставок у США завершився, при цьому війна в секторі Газа все ще залишається фактором на ринку, зазначив старший аналітик Price Futures Group Філ Флінн.
Додаткову підтримку котируванням напередодні надало послаблення долара слідом за зниженням прибутковості державних облігацій США.