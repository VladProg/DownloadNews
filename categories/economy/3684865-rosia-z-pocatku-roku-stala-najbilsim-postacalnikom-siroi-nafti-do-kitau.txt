росія за перші два місяці 2023 року збільшила майже на чверть продаж сирої нафти в Китай і обігнала Саудівську Аравію, ставши найбільшим постачальником нафти до КНР.

Про це з посиланням на дані уряду Китаю повідомляє Reuters, передає Укрінформ.
За даними головного митного управління Китаю, у січні-лютому імпорт нафти з росії сягнув 15,7 млн т, або майже 2 млн барелів на добу, що на 23,8% більше, ніж за відповідний період 2022 року.
Минулого року росія була другим за обсягом постачальником сирої нафти в Китай, відправивши на експорт впродовж року 86,2 млн т сировини.
Імпорт саудівської нафти за два місяці склав 13,92 млн т, що еквівалентно 1,7 млн барелів на добу, порівняно з 1,8 млн барелів роком раніше.
У 2022 році Саудівська Аравія була найбільшим нафтовим експортером Китаю, поставивши за рік 87,5 млн т сирої нафти, що еквівалентно 1,75 млн барелів на добу.
Західні санкції та обмеження ціни на морську російську нафту після вторгнення москви в Україну скоротили кількість покупців поставок із рф, через що російський енергоресурс продається з великими знижками.
Одними з головних бенефіціарів дисконту на російську нафту стали недержавні китайські нафтопереробники, багато з яких розташовані у східній провінції Шаньдун. Вони на початку року купували російську сировину зі знижкою приблизно 8 дол. за барель порівняно з еталонною маркою Brent.
Як повідомляв Укрінформ, у понеділок, 20 березня, ціни на нафту продовжують знижуватись після падіння за підсумками минулого тижня, яке стало найзначнішим із літа минулого року.