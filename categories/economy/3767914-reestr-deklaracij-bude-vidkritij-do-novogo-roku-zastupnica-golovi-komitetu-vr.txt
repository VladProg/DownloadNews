Ухвалення законопроєкту про електронне декларування було і залишається одним зі структурних маяків МВФ. І це той самий обов'язковий пункт, щоб Україна продовжувала отримувати кошти.

Як передає Укрінформ, про це в ефірі Українського Радіо сказала член депутатської фракції політичної партії "Слуга народу", заступниця голови Комітету Верховної Ради з питань антикорупційної політики Олена Мошенець.
За її словами, Голова Верховної Ради уже підписав законопроєкт.
"Наразі чекаємо підпису президента. А далі публікація і 60 днів, протягом яких Нацагентство з питань запобігання корупції (НАЗК) повинно відкрити реєстр декларацій. Я думаю, що найближчим часом це відбудеться, тобто точно до Нового року реєстр буде відкритий", — зазначила депутатка.
За її словами, ухвалення законопроєкту про електронне декларування було і залишається одним із структурних маяків МВФ: "І це той самий обов'язковий пункт для того, щоб наша країна продовжувала отримувати кошти, підтримуючи курс на цінність демократії і відкритості, на цінність західних високих стандартів. Це не просто забаганка, це певна планка, якої ми маємо притримуватися, щоб бути у цивілізованому ціннісному світі".
Мошенець зауважила, що президент повернув цей законопроєкт зі своїми пропозиціями.
"І вже, побачивши реакцію суспільства на закритість реєстру протягом поточного року, в залі це питання було одноголосно ухвалено. Тобто дві пропозиції президента, а саме відкрити реєстр відразу і все-таки дати можливість закрити декларації військових та осіб, які можуть мати підвищені ризики, знайшли майже одностайну підтримку. Я і першого разу підтримувала відкритість реєстрів. Тому дуже рада, що принаймні наш Комітет виконав цей структурний маяк. Є ще інші. Є питання щодо національних меншин. Але всі ці моменти вирішуються в процесі", - сказала заступниця голови Комітету з питань антикорупційної політики.
Вона також поінформувала, що щодо закону про декларування, то Голова Верховної Ради його підписав.
"Ми наразі чекаємо на підпис президента. Після цього починається відлік 60 днів, протягом яких Національне агентство з питань запобігання корупції (НАЗК) повинно відкрити реєстр декларацій. Це будуть відкриті ті, які були подані раніше. До кінця січня 2024 року абсолютно всі декларанти мають подати декларації за 2021 і 2022 рік, а до кінця березня 2024 року — відповідно за 2023 рік. Тобто сумарно у квітні можна буде побачити три роки декларацій, прослідкувати всіх декларантів, які забезпечують функції держави або місцевого самоврядування", - запевнила Мошенець.
Як повідомляв Укрінформ, у Міжнародному валютному фонді позитивно оцінюють ухвалення Верховною Радою закону про відновлення е-декларування під час воєнного стану із пропозиціями Президента України Володимира Зеленського.