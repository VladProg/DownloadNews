Міністерство аграрної політики та продовольства України планує запровадити виноградарсько-виноробний реєстр.

Про це йшлось під час візиту представників міністерства та українських наукових установ до Республіки Молдова, передає Укрінформ із посиланням на пресслужбу міністерства.
У міністерстві пояснюють, що впровадження виноградарсько-виноробного реєстру забезпечить контроль якості продукції та стане основою для перезавантаження галузі виноградарства, а також дозволить переведення публічних послуг у сфері виноробства та виноробства в електронну форму. Метою створення реєстру як інформаційно-комунікаційної системи є збір, облік, накопичення, оброблення інформації щодо виробництва винограду, продуктів виноградарства і виноробства.

Зазначається, що українська делегація зустрілась з представниками Міністерства сільського господарства і харчової промисловості Республіки Молдова Національного бюро винограду і вина Республіки Молдова та Національної асоціації сільського розвитку, які поділилися досвідом та практикою управління виноградарсько-виноробною галуззю.
Сторони обговорили питання щодо впровадження в Україні виноградарсько-виноробного реєстру. Зокрема алгоритм реєстрації виробників винограду та виробників виноробної продукції у реєстрі, важливість ефективної комунікації з виробниками в процесі реєстрації.
Як повідомляв Укрінформ, Верховна Рада України на засідання 9 серпня у першому читанні схвалила законопроєкт «Про виноград та продукти виноградарства» (№ 9139), який зокрема передбачає створення єдиної державної інформаційної системи “Виноградарсько-виноробний реєстр”. Очікується, що реєстр включатиме відомості про: виробників винограду, виробників виноробної продукції, виноградні ділянки, обов’язкові декларації та інші дані про виноробну продукцію.