У Комітеті Верховної Ради України з питань енергетики та житлово-комунальних послуг відбулося засідання щодо створення мінімальних запасів нафти та нафтопродуктів (МЗНН) в Україні, які зможуть забезпечити потреби населення в разі виникнення кризової ситуації.

Як передає Укрінформ, про це повідомляє пресслужба Міністерства енергетики.
«Створення мінімальних запасів нафти і нафтопродуктів - ще одна відповідь на виклик, який поставила перед країною війна. Сьогодні у разі припинення надходжень нафти і нафтопродуктів потребу в них країна зможе задовольняти протягом не більш як 10 - 30 днів за рахунок власного видобутку та наявних запасів. Цього критично мало, враховуючи усю підступність ворога, з яким ми маємо справу, не можна виключати ризику чергової спроби позбавити нас палива», - наголосив заступник міністра енергетики України Микола Колісник.
Зазначається, що у центрі уваги під час засідання був законопроєкт № 9024 та доопрацьовані пропозиції в окремій редакції, що визначає основні правові, організаційні та фінансово-економічні засади створення і функціонування в Україні системи мінімальних запасів нафти та нафтопродуктів (МЗНН). Його мета – забезпечити внутрішній попит населення та суб’єктів господарювання у споживанні нафти та нафтопродуктів у разі виникнення кризової ситуації на ринку нафти та нафтопродуктів.
За словами Колісника, створення запасів нафтопродуктів - важливий елемент енергетичної незалежності країни, адже передбачає формування мінімальних запасів нафти та нафтопродуктів в обсязі до 90 днів середньодобового чистого імпорту або 61 дня середньодобового внутрішнього споживання на випадок виникнення непередбачуваних ситуацій.
Створення МЗНН також є одним із зобов’язань України відповідно до Директиви Ради 2009/119/ЄС.
Згідно з проєктом закону № 9024, учасники ринку мають щороку спрямовувати 3% (накопичувально) від введеного в обіг обсягу нафти та/або нафтопродуктів, але не менше 2 тис. тонн – для імпортерів та 50 тис. тонн – для виробників. Запаси формуються з тих товарних позицій, які вводяться в обіг (для LPG – або в LPG, або в бензинах з коефіцієнтом 0,8). Вони працюють за умови достатнього розміру сформованого обсягу МЗНН та банківської гарантії з достатнім розміром залишку фінансового забезпечення.
На період війни суб'єкти ринку можуть зберігати МЗНН на АЗС разом з комерційними запасами за умови окремого обліку та за кордоном у режимі митного складу.
«Дуже важливо, що законопроєкт не має репресивного характеру. Він не передбачає штрафних санкцій та перевірок. Якщо суб’єкт припустився технічної помилки, працює принцип самостійного повідомлення, і він може її виправити. Єдина відповідальність, передбачена за недотримання та зловживання. У такому випадку банківська гарантія буде списана на казначейський рахунок. Це європейський підхід», - додав Колісник.
Як повідомлялося, 14 лютого 2023 року Кабінет Міністрів України схвалив розроблений Міністерством енергетики проєкт Закону України «Про мінімальні запаси нафти та нафтопродуктів».