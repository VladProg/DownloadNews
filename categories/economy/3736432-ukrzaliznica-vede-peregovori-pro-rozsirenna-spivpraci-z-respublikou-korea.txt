Акціонерне товариство "Укрзалізниця" розраховує на подальшу плідну міждержавну співпрацю з Республікою Корея, від якої виграють сотні тисяч українських пасажирів.

Як передає Укрінформ із посиланням на Телеграм Укрзалізниці, про це заявив голова правління компанії Євген Лященко.
Як йдеться у повідомленні, пасажирами дипломатичного рейсу Укрзалізниці стали Президент Республіки Корея Юн Сок Йоль разом із дружиною Кім Кон Хі. Їх Укрзалізниця довезла безпосередньо до Бучі й Ірпеня.
Під час зустрічі з корейською делегацією Лященко, члени правління Укрзалізниці Олександр Перцовський та Вячеслав Єрьомін продемонстрували Юн Сок Йолю один зі зроблених у Кореї ще до Євро-2012 швидкісних поїздів Hyundai Rotem HRCS2.


Фото: Укрзалізниця

“Нещодавно представники Укрзалізниці долучилися до міждержавних переговорів між Україною та Республікою Корея, і розширення співробітництва у залізничній сфері — серед міждержавних пріоритетів”, - зазначили в компанії.
У результаті зустрічі в Києві Президент Республіки Корея пообіцяв відправити до України команду залізничного сектора, щоб почати відпрацьовувати деталі співробітництва.
“Поїзди виробництва Hyundai вже понад 11 років курсують територією України. І якщо на початку були проблеми з їх експлуатацією, то після доопрацювань поїзди успішно виконують свою функцію”, - заявив Лященко.
За його словами, на початку повномасштабної війни Укрзалізниця евакуювала цими поїздами десятки тисяч пасажирів. Крім того, вже створені потужності для обслуговування цих поїздів, тому Укрзалізниця зацікавлена розширювати свій парк швидкісних поїздів і співпрацювати з корейським виробником.
Як повідомляв Укрінформ, Укрзалізниця зареєструвала залізничного оператора, який матиме назву Ukrainian Railways Cargo Poland і здійснюватиме перевезення Україною та європейськими країнами.