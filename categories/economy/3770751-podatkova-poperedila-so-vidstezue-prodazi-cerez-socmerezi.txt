Податківці попередили, що моніторять соціальні мережі Facebook, Instagram та інші інтернет майданчики, які здійснюють продаж товарів та послуг.

Як передає Укрінформ, про це повідомляє пресслужба Державної податкової служби.
"Державна реєстрація суб’єктів господарювання – обов’язкова умова здійснення усіх видів підприємницької діяльності та запорука законності її ведення. При цьому окремі продавці нехтують обов’язком реєстрації підприємницької діяльності, ухиляються від сплати податків, а розрахунки проводять через банківські картки фізичних осіб, що заборонено законодавством", - йдеться в повідомленні.
Зазначається, що ДПС постійно отримує інформацію про факти здійснення системної господарської діяльності без державної реєстрації. Всі випадки досліджуються та перевіряються працівниками податкових органів, а у випадку підтвердження наданої інформації вживаються відповідні заходи реагування, в тому числі податкові перевірки.
Крім того, на сьогодні соціальні мережі Facebook, Instagram та інші інтернет майданчики стали бізнес-платформами з потужними маркетинговими інструментами, якими користуються громадяни для дистанційного продажу товарів або надання послуг.
Територіальними органами ДПС лише протягом вересня 2023 року встановлено непоодинокі випадки провадження господарської діяльності без державної реєстрації як суб'єкта господарювання.
Як повідомлялось, у січні - вересні 2023 року надходження до зведеного бюджету по платежах, що контролюються ДПС, становлять 883,5 млрд грн.