Україна надає Міжнародному агентству з атомної енергії (МАГАТЕ) повну інформацію про будь-яку операцію з ядерними матеріалами.

Про це повідомив в.о. голови Держатомрегулювання - головного державного інспектора з ядерної та радіаційної безпеки Олег Коріков на брифінгу в Медіацентрі Україна - Укрінформ.
"Україна виконує свої зобов'язання відповідно до Угоди про гарантії нерозповсюдження і Додаткового протоколу до цієї угоди. Ми інформуємо МАГАТЕ про наш ядерний матеріал і про наміри щодо ядерного матеріалу, про технологію, яку ми використовуємо на тих чи інших радіаційно небезпечних установках", - сказав Коріков.
Він наголосив, що Україна відкрита і до візитів МАГАТЕ, у тому числі незаявлених. Крім того, у нас ведуться реєстри радіаційних відходів, джерел іонізуючого випромінювання.
"Це інформація, яка є в наявності, у тому числі, й МАГАТЕ", - зауважив Коріков.
Він повідомив, що Україна звітує до МАГАТЕ про будь-яку операцію з ядерними матеріалами. На українських АЕС впроваджена система онлайн-моніторингу за ядерним матеріалом.
Коріков також зазначив, що місія МАГАТЕ на два ядерні об'єкти в Україні очікується вже найближчим часом. За його словами, на цих об'єктах регулярно проходять інспекції МАГАТЕ: остання із них відбулася місяць тому і жодних порушень не виявила.
Як повідомлялося, Державна інспекція ядерного регулювання України пропонує Міжнародному агентству з ядерної енергії провести верифікацію в Інституті ядерних досліджень НАН України та на ДП "Східний гірничо-збагачувальний комбінат" через російський фейк про "брудну бомбу".
Генеральний директор МАГАТЕ Рафаель Гроссі погодився надіслати експертів на мирні об’єкти в Україні, які російська федерація брехливо описує як місця розробки “брудної бомби”.
Міністр оборони рф сергій шойгу провів телефонні переговори з міністрами оборони Франції Себастьєном Лекорню, Туреччини Хулусі Акаром і Великої Британії Беном Воллесом 23 жовтня, під час яких "висловив стурбованість у зв'язку з нібито можливим застосуванням Україною "брудної бомби".
Очільники зовнішньополітичних відомств США, Франції та Великої Британії виступили зі спільною заявою, засудивши брехливі спроби росії звинуватити Україну в готовності застосувати "брудну бомбу" на власній території й підтвердивши непохитну підтримку України.