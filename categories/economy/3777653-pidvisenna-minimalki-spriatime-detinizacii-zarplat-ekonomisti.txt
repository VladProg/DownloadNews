Одним із наслідків запланованого на 2024 рік підвищення мінімальної зарплати в Україні має стати подальша детінізації заробітних плат.

Про це у програмі “Укрінформ: Вечірній стрім”, присвяченій стану вітчизняної економіки під час війни, сказав інвестиційний банкір Тарас Козак.

За його словами, підвищення мінімальної заробітної плати в країні - це не стільки про додаткове навантаження на державний бюджет, адже більшість витрат лягає на плечі бізнесу, як про подальшу легалізацію оплати праці, зменшення частки “зарплат у конвертах”, а отже, обмеження можливостей для ухиляння від сплати податків.

“Мінімальна зарплата — це той розмір трудового доходу, з якого сплачуються мінімальні податки. При цьому ми розуміємо, що українська економіка - не повністю “біла”, є ще й великий “сірий” сегмент, де, за законом, не можна платити заробітну плату меншу, ніж мінімальна. Тож офіційно такі суми працівникам і нараховують. Решту сплачують, так би мовити, “у конвертах”, - пояснив економіст.
Тому цей показник важливий передовсім як фіскальний, аби збільшити офіційну частку зарплати, з якої повністю сплачуються податки. Звісно ж, ідеться і про певну соціальну функцію у випадках, коли працівники насправді, а не лише у звітах для Податкової, отримують “мінімалку”. Адже це дозволяє бодай частково компенсувати наслідки зростання споживчих цін.
Як додав інший учасник програми, фінансовий експерт Сергій Фурса, з точки зору держави цей крок важливий для легалізації заробітних плат, а бізнес сам вирішуватиме, чи підвищувати при цьому реальну зарплату.

“У принципі, наступного року очікується хоча й помірне, але зростання доходів населення. Бо у нас є брак робочої сили, що змушує бізнес платити більше”, - спрогнозував Фурса.
Як повідомлялося, проєктом державного бюджету на 2024 рік передбачене підвищення мінімальної зарплати до 7,1 тис. грн, а з 1 квітня – до 8 тис. грн. Також із 1 січня зросте прожитковий мінімум - до 2 920 грн. Від показника мінімальної зарплати, зокрема, залежить розмір деяких податків. Скажімо, сума ЄСВ для фізичних осіб - підприємців із 1 січня 2024 року зросте до 1 562 грн, а з 1 квітня – до 1 760 грн проти нинішніх 1 474 грн.