З початку запуску інвестиційної платформи Advantage Ukraine надійшло понад 500 запитів щодо можливостей інвестування в Україні.

Як передає Укрінформ, про це повідомляє пресслужба Мінекономіки.
"За три місяці роботи інвестиційної платформи Advantage Ukraine надійшло більш ніж 500 запитів щодо можливостей інвестування в Україні, а також пропозицій проєктів та торговельної співпраці", - йдеться в повідомленні.
Заступник міністра економіки Олександр Грибан зазначив, що спостерігається чималий інтерес до проєктів в Україні зі сторони потенційних інвесторів з таких країн як США, Велика Британія, Німеччина, Данія, Бельгія.
“Зокрема проєктна команда Advantage Ukraine, що працює за підтримки Програми USAID «Конкурентоспроможна економіка України», вже опрацьовує близько 150 запитів стратегічних та портфельних інвесторів. Серед найбільш поширених напрямків консультування залишаються питання інвестиційних стимулів та страхування воєнних ризиків” - зазначив Грибан.
У межах ініціативи Advantage Ukraine інвестори традиційно цікавляться можливостями у таких сферах як інновації та технології, агропромисловий комплекс, інфраструктура та логістика, а також сектор енергетики й оборонна промисловість.
Як повідомляв Укрінформ, ініціативу із залучення інвестицій Advantage Ukraine було презентовано 6 вересня. На платформі зібрано інвестиційні проєкти та можливості у 10 галузях економіки з загальним потенціалом на суму понад $400 млрд.