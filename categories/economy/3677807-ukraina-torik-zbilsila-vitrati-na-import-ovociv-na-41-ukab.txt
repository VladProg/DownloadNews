За результатами 2022 року Україна імпортувала овочів різного виду на 352,3 млн дол. США, що на 41% більше, ніж у 2021-му.

Як передає Укрінформ, про це повідомляє пресслужба Українського клубу аграрного бізнесу.
Зазначається, що водночас імпорт овочів у натуральному вимірі торік скоротився на 2% - до 415,4 тис. т. Таке значне зростання грошового виміру в порівнянні з натуральним зумовлене як зміною структури поставок, так і світовим зростанням цін на овочі.
За даними УКАБ, повномасштабна війна, яку розпочала росія на території України, призвела до суттєвої зміни структури імпортних поставок. Якщо в 2021 році основу імпорту склали картопля (42% загального обсягу імпорту), помідори (24%) та огірки (6%), то у 2022-му це цибуля (25%), помідори (24%) та морква (13%). Значно зросли імпортні поставки моркви (у 10,7 разів до 53,9 тис. т), цибулі (у 4,6 разів до 105,5 тис. т), капусти (у 2,7 разів до 51,6 тис. т). Водночас імпорт картоплі скоротився на 92% до 13,9 тис. т.

В асоціації пояснюють, що причиною зростання імпорту традиційних для України овочів є тимчасова окупація частини півдня України, а саме Херсонської та Запорізької областей, які спеціалізуються на вирощуванні овочів. Неможливість забезпечувати інші регіони України призвела до виникнення дефіциту, який не змогли перекрити фермери з решти областей України. Щоб забезпечити українських споживачів необхідними овочами, довелося збільшити саме імпортні поставки.

Однак подібна ситуація тимчасова. Зокрема, вже деокупована частина Херсонської області, а також очікується подальше просування наших військ. Окрім того, фермерські господарства з інших регіонів України зможуть збільшити обсяги виробництва цих овочів вже цього року, і Україна забезпечить себе необхідними овочами.
Як повідомляв Укрінформ, за даними Державної митної служби, у 2022 році Україна імпортувала агропродукції на 6,3 млрд дол. США, що на 23% менше, ніж у 2021-му, коли імпорт склав майже 8,2 млрд дол. США.