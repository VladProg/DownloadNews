Після сьогоднішньої ракетної атаки енергосистема відновлюється в плановому режимі. Значними є пошкодження мережі та деяких електростанцій, але частину генеруючих потужностей вже відновлено.

Як передає Укрінформ, про це повідомляє НЕК «Укренерго» у Телеграмі.
«Після десятої масованої ракетної атаки енергосистема відновлюється в плановому режимі — ворогу не вдалося досягти тих цілей, які він очевидно перед собою ставив, погасити нашу енергосистему не вдалося», – зазначив голова правління Укренерго Володимир Кудрицький.
За його словами, є значні пошкодження мережі та деяких електростанцій. Вони пов’язані з тим, що це була не одна ракетна атака, а, по суті, серія атак, які почалися вночі.
«Все почалося вночі з серії атаки дронами, потім була масована ракетна атака, і потім ще декілька атак системами С-300 по Харківщині та Миколаївщині. Тобто ворог намагався стріляти сьогодні всім, що має, але глобальної цілі не досяг. Система працює», – додає Кудрицький.
За даними Укренерго, через значні мережеві пошкодження зараз складно доставляти електроенергію на Харківщині, Київщині, Одещині, Миколаївщині, Херсонщині та Львівщині.
Як повідомлялося, вранці 29 грудня рф здійснила чергову масовану ракетну атаку по Україні. За даними Генштабу ЗСУ, російські війська під час сьогоднішньої атаки на Україну застосували близько 70 ракет. Силами і засобами ППО знищені 54.