Міністр аграрної політики та продовольства України Микола Сольський прогнозує, що в Україні цього року аграрії скоротять посівні площі під кукурудзу.

Про це він сказав під час пресбрифінгу в Медіацентрі Україна – Укрінформ.
"У нас досить великий обсяг кукурудзи збирається зимою. Це означає, що поля не будуть підготовлені до весни належним чином, а це означає, що багато фермерів не захочуть там сіяти кукурудзу і перейдуть на інші культури", - зазначив міністр.
Сольський додав, що аграрії також відмовляться від сівби кукурудзи через нестачу коштів на придбання азотних добрив, необхідних для вирощування цієї культури.
За словами міністра, в Україні замість кукурудзи у 2023 році будуть сіяти сою та соняшник, які дадуть менший врожай на гектар. Сольський зазначив, що це в свою чергу спричинить скорочення врожаю зерна у 2023 році.
Як повідомляв Укрінформ, станом на 30 грудня 2022 року в Україні було зібрано 21,4 млн т кукурудзи на зерно при врожайності 64,6 ц/га зі 3,3 млн га (78% від загальної площі посівів).