Національне агентство з питань запобігання корупції очікує внесення громадянина Австрії Зігфріда Вольфа, на якого російський олігарх Олег Дерипаска оформив активи, до санкційних списків України.

Як передає Укрінформ, про це НАЗК повідомляє у Телеграмі.
“Перед початком широкомасштабної війни путін зібрав у себе всіх російських олігархів для обговорення плану дій з підтримки російської економіки у випадку посилення санкцій. Саме після цієї розмови, за інформацією іноземних ЗМІ, більшість російських олігархів встигли переоформити власні фірми та майно на своє близьке оточення, щоб уникнути майбутніх санкцій”, - ідеться в повідомленні.
Одним з таких олігархів був Дерипаска. Перебування Дерипаски під санкціями у більшості країн санкційної коаліції змушує його створювати схеми обходу санкцій щодо управління активами або придбання ним нових активів через підставних осіб, зокрема, через Вольфа.
Цей громадянин Австрії з 2008 року та після повномасштабного вторгнення росії в Україну активно продовжує працювати на російському ринку. До початку повномасштабного вторгнення він був тісно пов’язаний з компаніями Дерипаски (група “ГАЗ”, корпорація “російські автомоболі” (ТОВ “Нижньогородські автомобілі”), корпорація “Головбуд”, Nolana Holdings Limited).
Доказом наближеності Вольфа до Дерипаски є значні суми фінансової винагороди, що йому виплачуються від компаній останнього. Так, лише за 2021 рік сума доходу Вольфа в одній з компаній Дерипаски становила майже 1 мільярд рублів.
Іншим доказом наближеності Вольфа до владно-олігархічної вертикалі рф є те, що громадянин Австрії розглядається російською федерацією (під час активної фази військової агресії проти України) як “дружній” нерезидент, якому дозволяється набувати активи в москві. Це наразі є величезним “привілеєм” у рф.
Зокрема, через такий механізм Вольф вже отримує у власність компанії, пов'язані з Дерипаскою через інших пов’язаних осіб.
“Отже, Зігфріда Вольфа можна назвати людиною-схемою з обходу санкцій. НАЗК очікує внесення Вольфа до санкційних списків України найближчим часом, що має продемонструвати приклад й іншим країнам санкційної коаліції”, - ідеться в повідомленні.
Як повідомляв Укрінформ, у лютому Україна націоналізувала заводи підсанкційного російського олігарха Олега Дерипаски загальною вартістю понад 10 млрд грн.