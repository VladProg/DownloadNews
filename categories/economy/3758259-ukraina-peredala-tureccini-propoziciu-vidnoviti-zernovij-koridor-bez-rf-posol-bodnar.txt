Україна передала Туреччині пропозицію про відновлення роботи "зернового коридору" без Росії, остаточної відповіді наразі немає.

Про це заявив посол України в Туреччині Василь Боднар на пресконференції на тему: "Зустріч Путіна та Ердогана: підсумки й рішення для України" в Медіацентрі Україна – Укрінформ.
"Пропозиція про роботу ("зернового коридору" - ред.) без Росії передана турецькій стороні. Поки що немає остаточного підтвердження. Але оскільки кораблі (із зерном - ред.) вже йдуть територіальними водами Румунії, Болгарії, а також Туреччини і проходять протоки без обмежень, то насправді це раціональний шлях", - сказав дипломат.
У цьому контексті він нагадав, що і в рамках "зернової ініціативи" досить частими були випадки, коли країна-агресор обмежувала прохід кораблів до України або намагалася регулювати доступ до того чи іншого українського порту. Окрім того, існувало обмеження на перелік продукції, яку можна було експортувати з території України.
За словами Боднара, оскільки немає жодних експортних обмежень щодо української продукції для суден, які проходять цим гуманітарним коридором, такий альтернативний варіант може бути одним з основних для врегулювання ситуації.
Водночас посол зазначив, що наразі триває комунікація між Туреччиною і ООН за результатами переговорів і з Україною, і з Росією, щоб виробити узгоджені позиції.
"Ми також очікуємо на комунікацію між Україною і Туреччиною на високому рівні. Можливо, це буде найближчими днями, а, можливо, в рамках Генасамблеї ООН, щоб зрозуміти, куди ми можемо далі рухатися. Ми, звичайно, займаємо конструктивну позицію по відношенню до наших партнерів Туреччини та ООН і посередників і випрацьовуватимемо механізми, які будуть вигідні нашій стороні, але не зашкодять принциповій позиції щодо зняття санкцій з Росії - це абсолютно хибний шлях", - резюмував Боднар.
Як повідомляв Укрінформ, 4 вересня у Сочі відбулася зустріч президентів Туреччини та Росії, головною темою якої було відновлення дії Чорноморської зернової ініціативи. Згоди з цього питання досягнуто не було.
Зернова угода - домовленість між ООН, Туреччиною, Україною і Російською Федерацією про морські коридори для вивезення українського зерна, підписана 22 липня 2022 року. 17 липня 2023 року термін її дії завершився, РФ відмовилася від участі в ній.