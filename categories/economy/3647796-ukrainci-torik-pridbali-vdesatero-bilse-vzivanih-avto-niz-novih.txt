У 2022 році українці зареєстрували понад 388 тис. вживаних автомобілів, ввезених з-за кордону. Тоді як нових авто було імпортовано 37,9 тис.

Про це повідомляє Асоціація автовиробників України (Укравтопром), передає Укрінформ.
«За 12 місяців 2022 року український автопарк поповнили 388,5 тис. вживаних легкових авто, ввезених з-за кордону. Це майже на чверть менше, ніж роком раніше. Водночас така кількість вперше зареєстрованих у країні вживаних авто більш ніж удесятеро перевищила річний обсяг ринку нових легковиків», - йдеться в повідомленні.
За даними Укравтопрому, середній вік вживаних авто, що перейшли у 2022 році на українську реєстрацію, становив 13 років.
Найбільш популярною маркою серед ввезеного секонд-хенду залишається Volkswagen. У минулому році 73,4 тис. авто цієї німецької марки змінили своїх іноземних власників на українських.
Крім того, у п’ятірку лідерів ринку вживаних легковиків увійшли Renault – 31,8 тис. од., Ford – 28 тис. од., Opel - 25,4 тис. од. та Skoda - 25,3 тис. автівок.
Як повідомлялося, у 2022 році українці придбали 37,9 тис. нових легковиків, що на 63% менше, ніж роком раніше.