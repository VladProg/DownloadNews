Прем’єр-міністр України Денис Шмигаль і Федеральний міністр фінансів Німеччини Крістіан Лінднер обговорили збільшення фінансування оборонної підтримки України та виключення росії з Міжнародної групи з протидії відмиванню брудних грошей (FATF).

Про це повідомляє Урядовий портал, передає Укрінформ.

Як зазначається, співрозмовники обговорили пропозицію уряду Німеччини щодо збільшення у 2023 році бюджету на оборонну підтримку України з 697 млн євро до 2 млрд євро. Шмигаль подякував Лінднеру за підтримку цієї ініціативи.




Прем’єр-міністр та міністр фінансів України Сергій Марченко поінформували німецьку сторону про нагальні потреби у відновленні енергетичної інфраструктури. Йшлося також про подальше фінансове співробітництво в довгостроковій перспективі й підтримку Німеччиною виділення макрофінансової допомоги від ЄС.
Шмигаль подякував ФРН за підтримку санкцій проти агресора та наголосив на необхідності ухвалення рішення про виключення росії з FATF.
Як повідомлялося, Шмигаль перебуває у Берліні з робочим візитом.