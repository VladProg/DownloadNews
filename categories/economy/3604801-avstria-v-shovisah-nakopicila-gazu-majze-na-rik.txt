Газосховища Австрії наразі заповнені на понад 90% та містять 87,9 терават-годин природного газу, що становить майже річний обсяг споживання.



Про це повідомляє Укрінформ із посиланням на Austria Presse Agentur (APA).
"Надзвичайно м'який жовтень підвищив рівень заповнення газових сховищ в Австрії до понад 90%. У багатьох домогосподарствах, особливо в добре утеплених будинках та квартирах, опалення все ще не було необхідним у жовтні. Ціль уряду – заповнити сховища до 1 листопада на понад 80% - перевиконано більш ніж на 10 відсоткових пунктів", - йдеться у повідомленні.
Згідно із статистикою, наразі у газосховищах Австрії зберігається 87,9 терават-годин. При цьому, річне споживання природного газу в країні становить близько 90 ТВт-год.
"У всьому ЄС сховища заповнені в середньому на 94%. Заповнення сховищ також є причиною того, що ціна на газ на біржі останнім часом знизилася. Адже якщо немає більше потужностей для зберігання газу, то це знижує попит", - зазначається у повідомленні.
Як зазначають австрійські метеорологи, цьогорічний жовтень був на 3,3 градуси теплішим, ніж у середньому протягом 1981-2010 років.
Як повідомлялося, раніше Оператор ГТС України заявив, що тепла погода в Європі та поставки зрідженого газу сприяють відтермінуванню повноцінного початку опалювального сезону в усіх країнах ЄС, а з огляду на обсяги споживання та рівень заповнення європейських газових сховищ (майже на 94%), утворився тимчасовий "надлишок" ресурсу. У цьому випадку Укртрансгаз і Оператор ГТС України можуть запропонувати міжнародним партнерам вільні потужності для зберігання і транспортування газу.