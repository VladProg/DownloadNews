Державний бюджет за 10 місяців виконано з дефіцитом у сумі 638,7 млрд грн; на його фінансування від продажу ОВДП залучено 522,9 млрд грн, із зовнішніх джерел отримано 409,4 млрд грн.

Як передає Укрінформ, про це повідомило Міністерство фінансів.
"За січень - жовтень 2022 року державний бюджет виконано з дефіцитом у сумі 638,7 млрд грн, у тому числі загальний фонд – у сумі 643,4 млрд грн, проти запланованого розписом загального фонду на січень - жовтень 2022 року дефіциту в сумі 1 121,6 млрд гривень", - ідеться в повідомленні.
При цьому в жовтні фактичний дефіцит державного бюджету становив 143,4 млрд грн, у тому числі загального фонду – 147,1 млрд гривень.
Фактичні державні запозичення до загального фонду держбюджету за січень - жовтень 2022 року сягнули 932,4 млрд грн, або 89,7% від запланованих на цей період.
Від розміщення ОВДП на фінансування державного бюджету залучено 522,9 млрд грн, у тому числі 65,2 млрд грн - в іноземній валюті (1554,4 млн дол. США та 473,0 млн євро).
Зокрема, за рахунок випуску військових ОВДП залучено 477,4 млрд грн, в тому числі, шляхом придбання у власність Національним банком України – 340,0 млрд грн.
За даними Мінфіну, із зовнішніх джерел за цей період залучено 409,4 млрд грн, зокрема, 145,0 млрд грн (4,2 млрд євро) коштів позики ЄС у рамках нового пакету екстреної макрофінансової допомоги; 47,1 млрд грн (1 035,8 млн канадських доларів та 392,8 млн дол. США) позики уряду Канади; 88,2 млрд грн (2,0 млрд СПЗ) Міжнародного валютного фонду в рамках додаткового фінансування за програмою екстреної підтримки (Rapid Financing Instrument, RFI).
Також отримано низку інших позик, у тому числі 18,2 млрд грн (566,0 млн євро) від МБРР та МАР у рамках проєкту Підтримка державних видатків для забезпечення стійкого держуправління в Україні та ще 18,2 млрд грн (498,8 млн євро) від МБРР у рамках Третього додаткового фінансування цього проєкту.
При цьому, платежі з погашення державного боргу за січень - жовтень 2022 року становили 342,8 млрд грн (95,6% плану), платежі з обслуговування – 113,2 млрд грн (79,8% плану).
Як повідомляв Укрінформ, державні запозичення до загального фонду державного бюджету за січень - вересень 2022 року становили 749 млрд грн.