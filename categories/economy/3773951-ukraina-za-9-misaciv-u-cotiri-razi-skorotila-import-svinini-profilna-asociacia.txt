Україна у січні-вересні 2023 року імпортувала 9,95 тис. т свіжої, охолодженої та мороженої свинини, що у чотири рази менше, ніж за аналогічний період торік.

Як передає Укрінформ, про це повідомляє пресслужба асоціації «Свинарі України».
«За підсумками трьох кварталів 2023-го цьогорічний імпорт учетверо менший ніж роком раніше: 9,95 тис. т проти майже 41 тис. т у січні-вересні 2022-го. Тож питома вага свинини іноземного походження складає близько 2% сукупної ємності ринку чи 3-4% вітчизняного промислового виробництва цього виду м’яса», — йдеться у повідомленні.
Зазначається, що упродовж вересня Україна імпортувала 2,16 тис. т свіжої, охолодженої та мороженої свинини (УКТ ЗЕД 0203) сукупною вартістю 5,5 млн дол. США.
В асоціації зауважують, що попри пожвавлення імпорту у вересні проти попереднього місяця (+66%), значного впливу на ринок та цінову ситуацію на ньому це не мало.
«Внутрішні котирування на ринку свинини не відчули критичного тиску з боку імпортної м’ясної сировини. Хоча за перший місяць осені завезли майже на 2/3 більше імпортованої свинини, ніж у серпні, присутність такої свинини пройшла для більшості гравців ринку непоміченою, а брак пропозиції підтримав середні внутрішні ціни», — пояснюють в АСУ.
Водночас, у вересні зросла середньозважена ціна кілограма імпортованої свинини до 2,55 дол. США/кг, що на 3 центи/кг вище за показник попереднього місяця. Лідируючі позиції серед країн-постачальниць зберігають Данія, Нідерланди, Бельгія та Канада.
Як повідомляв Укрінформ, у 2022 році Україна імпортувала 47 тис. т свинини, що на 15,6% більше, ніж у 2021 році, коли було закуплено 41 тис. т. Основними постачальниками свинини стали: Данія (34,9% імпортованого), Нідерланди (24,9%) та Польща (21,5%).