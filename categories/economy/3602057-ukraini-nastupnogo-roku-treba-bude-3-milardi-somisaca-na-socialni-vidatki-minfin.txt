Україні у наступному році необхідно щомісячно понад 3 млрд доларів фінансової підтримки тільки на покриття соціальних видатків.

Як передає Укрінформ, про це сказав міністр фінансів України Сергій Марченко під час дискусії “Війна в Україні: Фінансування перемоги”, повідомляє пресслужба міністерства.
"У 2023 році Україні необхідно понад 3 млрд доларів США фінансової підтримки щомісяця тільки на покриття соціальних видатків. Окрім того, держава потребує додаткового фінансування для відновлення критичної інфраструктури у найближчій перспективі", - сказав Марченко.
Міністр зазначив, що Україна розраховує на підтримку міжнародних партнерів, зокрема колег із Європейського Союзу.
Він зауважив, що більшість економічних та фінансових проблем у світі спричинені неспровокованою війною рф.
“Україна здатна зупинити агресора і, як наслідок, глобальний вплив війни на весь світ, проте нам необхідна підтримка міжнародної спільноти, щоб якомога швидше перемогти. Зброя, санкції, фінансова допомога – те, чого ми потребуємо найбільше”, — сказав міністр фінансів України.
Як повідомляв Укрінформ, за оцінками Міністерства фінансів, у наступному році щомісячний дефіцит бюджету становитиме 3-4 млрд дол.