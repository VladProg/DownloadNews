Національна комісія з цінних паперів та фондового ринку прийняла рішення дистанційно проводити загальні збори акціонерів акціонерних товариств (АТ) та учасників корпоративного інвестиційного фонду (КІФ) на період дії воєнного стану в Україні.

Як передає Укрінформ, про це повідомляє пресслужба НКЦПФР.

"Документ визначає, що єдиним можливим наразі форматом проведення загальних зборів АТ або КІФ залишається дистанційний формат. Організації, які знаходяться на підконтрольній Україні території, мають провести річні загальні збори до 31 грудня поточного року включно", - йдеться в повідомленні.
Як зазначили у Комісії, якщо організація розташована на тимчасово окупованій росією території, збори повинні бути проведені протягом 90 днів після завершення воєнного стану.
Також згідно з рішенням регулятора, якщо строк повноважень керуючих органів АТ або КІФ спливає протягом воєнного стану, їхня дія може продовжитися до дати обрання загальними зборами нових органів управління. Відповідний дозвіл поширюється і на повноваження компаній з управління активами КІФ.
Як повідомлялося, Національна комісія з цінних паперів та фондового ринку з 8 серпня зняла майже всі обмеження на здійснення операцій на ринках капіталу та організованих товарних ринках, які були введені 24 лютого 2022 року. За період дії воєнного стану НКЦПФР допустила на ринки 20 випусків державних облігацій (станом на 1 серпня 2022 року) для залучення коштів у бюджет і підтримки економіки.