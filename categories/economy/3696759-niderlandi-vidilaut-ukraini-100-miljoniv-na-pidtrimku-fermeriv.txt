Нідерланди виділяють Україні 100 млн євро через механізм Світового банку на гарантії для фінансування сільського господарства.

Як передає Укрінформ, про це повідомляє welingelichte kringen.
“Нідерланди інвестують 100 млн євро через Світовий банк у гарантії для фінансування сільськогосподарських компаній в Україні та, наприклад, у генератори, щоб допомогти країні пережити майбутню зиму”, - йдеться у повідомленні.
Зазначається, що про це заявила міністр зовнішньої торгівлі Нідерландів Лісьє Шрайнемахер на весняній зустрічі Світового банку у Вашингтоні.
За її словами, це перша конкретна реалізація у сфері підтримки з тих 2,5 млрд євро, які Нідерланди пообіцяли Україні на початку цього року. Акцент у цій великій сумі було зроблено на військову підтримку, але Шрайнемахер запевняє, що інші варіанти підтримки також розглядаються.
“40 млн євро спеціально призначені для агрокомпаній, щоб вони могли закупити зерно цього сезону або замінити зламану сільгосптехніку", - зазначила вона.
Решта коштів зі 100 млн євро призначена не лише для закупівлі генераторів, а й для інших цілей – наприклад, ремонту доріг.
Міністр також наголосила, що Нідерланди продовжуватимуть підтримувати Україну стільки, скільки буде потрібно.
Як повідомляв Укрінформ, Нідерланди у 2023 році виділять на підтримку України €2,5 млрд.