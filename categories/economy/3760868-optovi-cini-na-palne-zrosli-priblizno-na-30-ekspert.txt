Ціни на пальне на оптовому ринку в Україні після відновлення довоєнних податків зросли на 13-14 грн за літр, на роздрібному - на 9-10 грн за літр.

Про це заявив директор консалтингової групи "А95" Сергій Куюн на панельній дискусії в Медіацентрі Україна - Укрінформ.
"Оптові ціни зросли на 13-14 грн за літр. Це приблизно на 30%. Роздрібні ціни трохи відстають - це 9-10 грн (зростання ціни за літр пального - ред.)", - сказав Куюн.
Він зазначив, що зараз уже вичерпався потенціал зростання цін на пальне через повернення довоєнного рівня оподаткування, однак тепер є вплив зростання цін на світових ринках. Крім того, до здорожчання пального може призвести і збільшення прогнозного курсу долара у держбюджеті-2024.
За словами Куюна, гравці паливного ринку вже укладають нові угоди на транспортування пального з портів Румунії та Польщі. Дефіциту пального експерт не прогнозує.
Як повідомлялося, з 1 липня 2023 року в Україні повернули оподаткування пального за довоєнними правилами та нормами. ПДВ знову повернулося до 20% та підвищилися акцизи.