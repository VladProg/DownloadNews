У межах четвертої в 2023 році хвилі програми “Власна справа” 290 українців отримають мікрогранти на старт чи розвиток свого бізнесу.

Як передає Укрінформ, про це повідомляє пресслужба Міністерства економіки.
"Визначено 290 переможців четвертої цього року хвилі подачі заяв на мікрогранти для старту або розвитку свого бізнесу. Вони отримають від держави 68,5 млн грн грантових коштів на підприємництво. Загалом з початку 2023 року за підсумками чотирьох хвиль програми “Власна справа” мікрогранти отримають 906 українців на 215 млн грн", - зазначила заступниця міністра економіки України Тетяна Бережна.
Вона зазначила, що в процесі реалізації своїх бізнес-ідей за грантові кошти вони створять майже 2000 нових робочих місць.
Серед отримувачів мікрогрантів четвертої хвилі 55% жінок і 45% чоловіків, 70% переможців мають вищу освіту. Найбільше з них із Львівської (48 осіб), Рівненської (44 особи), Полтавської (22 особи), Київської (21 особа) областей та міста Києва (34 особи).
Найпопулярнішими сферами, в яких працюватимуть грантоотримувачі, є: оптова та роздрібна торгівля, ремонт автотранспортних засобів - 95 осіб, тимчасове розміщування й організація харчування - 39 осіб, переробна промисловість - 36 осіб.
У Мінекономіки зазначають, що за грантовою програмою “Власна справа” українці можуть отримати мікрогрант від 50 до 250 тис. грн. Кошти можна витратити на придбання або лізинг обладнання, закупівлю сировини та матеріалів, оренду приміщення. Отримати мікрогрант може як діючий підприємець, так і людина без досвіду такої діяльності. Обов'язковою умовою надання коштів є створення 1-2 робочих місць. Українці, що отримали мікрогранти у 2022 році, створять близько 8000 нових робочих місць.
Як повідомлялось, переможці грантової програми підтримки бізнесу "єРобота" у 2022 році фактично отримали 1,555 млрд грн. З них мікрогрантів на започаткування чи розвиток бізнесу було надано на загальну суму 777 млн грн, їх отримали понад 3 300 заявників.
У 2023 році на програму “Власна справа” бюджетом передбачено 1,8 млрд грн, що дозволить видати близько 10 тис. мікрогрантів.