Кабінет Міністрів розширив перелік пріоритетних видатків бюджетів, за якими здійснюються платежі органами казначейства в умовах воєнного стану.

Рішення прийнято на засіданні уряду у п'ятницю, повідомляє Укрінформ із посиланням на сайт Міністерства з питань реінтеграції тимчасово окупованих територій.
«Розроблені Мінфіном зміни напрацьовано за участю Мінреінтеграції спільно з обласними військовими адміністраціями з метою підтримки органів місцевої влади, зокрема на деокупованих територіях», - зазначили у відомстві.
Згідно з рішенням уряду, у пріоритетному порядку органи казначейства будуть проводити платежі на здійснення видатків військових адміністрацій, які переміщені з окупованих територій і територій, на яких ведуться бойові дії; військових адміністрацій деокупованих територій.
Крім того, розширено перелік видатків другої черги до яких, зокрема, належать оплата медичних оглядів підопічних та працівників інтернатних установ, закладів системи соціального захисту населення, внутрішньо переміщених осіб.