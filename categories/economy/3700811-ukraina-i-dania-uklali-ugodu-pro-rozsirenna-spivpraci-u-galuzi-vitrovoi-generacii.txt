Міністерство енергетики України і Міністерство клімату, енергетики та комунальних послуг Королівства Данія уклали угоду, що розширює енергетичне партнерство в галузі вітрової генерації.

Як передає Укрінформ, документ в онлайн-режимі підписали міністр енергетики України Герман Галущенко і міністр клімату, енергетики та комунальних послуг Королівства Данія Ларс Огор під час конференції WindEurope’s 2023, повідомляє Міненерго.
“Україна має значний потенціал для розвитку відновлюваної енергетики в Європі. Ми прагнемо стати лідером у побудові сучасного зеленого енергетичного сектору і плануємо, що до 2050 року частка ВДЕ в енергобалансі України досягне 50%. Розвиток партнерства з Данією в галузі вітрової енергетики є надзвичайно важливим для нас у цьому контексті”, - зазначив Галущенко.

Сторони зобов’язалися сприяти подальшому розвитку енергетичного партнерства, а також здійснювати обмін досвідом та знаннями у сфері вітрової енергетики. Партнерство включатиме обмін інформацією та співпрацю експертів у розробленні стратегії, відповідної політики та правових заходів у галузі вітроенергетики, обмін знаннями у розвитку технологічних можливостей, а також формуванні стабільної основи для інвестиційної та торговельної діяльності у секторі вітроенергетики.

Очільник Міненерго також закликав данських партнерів використати потенціал двосторонньої співпраці країн, зокрема в межах щойно підписаної угоди.
Як повідомлялося, Данія у межах двосторонньої співпраці передасть Україні енергетичне обладнання вагою 40 тонн.
Фото: Міненерго