У рамках Щорічних зборів Міжнародного валютного фонду та Світового банку, міністр фінансів України Сергій Марченко зустрівся з міністеркою фінансів Сполучених Штатів Америки Джанет Йеллен.

Про це йдеться у повідомленні пресслужби Мінфіну, передає Укрінформ.
Темами обговорення стали існуючі інструменти фінансової підтримки України, потреби у додатковому фінансуванні, посилення санкцій проти росії, а також обмеження ціни на російську нафту.
Міністр фінансів України подякував Джанет Йеллен за підтримку на фінансовому фронті. Сполучені Штати Америки є найбільшим донором України з початку повномасштабної війни. Грантова допомога Україні від США сягає 8,5 мільярдів доларів США з початку повномасштабного вторгнення.
“Ми продовжуємо повноцінно працювати, забезпечуючи всі пріоритетні видатки держбюджету, у тому числі завдяки винятковій допомозі партнерів із США. Особливо вдячні за надання коштів у формі грантів, що дозволяє не збільшувати боргове навантаження”, - зазначив Марченко.
Як повідомляв Укрінформ, під час Щорічних зустрічей Міжнародного валютного фонду та Групи Світового банку у Вашингтоні, міністр фінансів України Сергій Марченко зустрівся з керівництвом та представниками Світового банку.