5 млрд євро макрофінансової допомоги Європейського Союзу надійдуть до України в середині жовтня.

Про це заявила президентка Європейської комісії Урсула фон дер Ляєн на спільній з Президентом України Володимиром Зеленським зустрічі з представниками ЗМІ в Києві, повідомляє кореспондент Укрінформу.
«Ми також обговорювали питання бюджетної підтримки. Мова йде про так звану макрофінансову допомогу. Я дуже рада, що сьогодні Європейський парламент позитивно проголосував про 5 млрд євро допомоги у вигляді займів. Ми будемо продовжувати роботу. Ці 5 млрд надійдуть у середині жовтня. І ми опрацювали наші подальші кроки», - зазначила президентка Єврокомісії.
Як повідомляв Укрінформ, 15 вересня Європейський парламент підтримав рішення Європейської комісії від 7 вересня щодо запровадження для України нової масштабної, восьмої за ліком програми макрофінансової допомоги ЄС у розмірі 5 млрд євро. Допомога буде спрямована на фінансування першочергових потреб держбюджету та сприятиме збереженню фінансової стабільності України.
Президентка Європейської комісії Урсула фон дер Ляєн прибула з візитом до української столиці у четвер, 15 вересня.