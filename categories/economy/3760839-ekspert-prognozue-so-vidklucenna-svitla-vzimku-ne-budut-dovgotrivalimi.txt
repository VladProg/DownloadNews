За низьких температур взимку можливі обмеження споживання електроенергії, адже Україна втратила запас потужності через війну. Водночас, можливі відключення не будуть довготривалими.

Таку думку висловив директор Центру досліджень енергетики Олександр Харченко під час панельної дискусії в Медіацентрі Україна-Укрінформ.
"Взимку, якщо температури будуть -10 градусів, а жодних обстрілів не буде, то ситуація буде, як по лезу. Кожен блок, який пішов в аварійний ремонт, буде хитати те лезо у бік того, що когось треба відключити", - сказав експерт.
Харченко зауважив, що повністю відновити всю енергосистему за один рік складно, у тому числі, через те, що фізично важко знайти необхідне обладнання. Так, перший автотрансформатор, придбаний у рамках програми відновлення, прибув до України лише 12 вересня.
"Чи будуть складнощі? Будуть. Чи будуть обмеження постачання? Я впевнений, що вони будуть", - зазначив Харченко.
Водночас, експерт прогнозує, що відключення не будуть довготривалими, адже енергетики мають сценарії реагування на надзвичайні події та підготували мобільні ремонтні групи.
Харченко також підкреслив, що цьогоріч не буде традиційного завершення ремонтної кампанії перед початком опалювального сезону: роботи триватимуть безперервно, й у такому режимі енергетика житиме ще не один рік.
Як повідомлялося, Міністерство енергетики заявляє, що застосування відключень із 1 жовтня в жодному регіоні не планується. На сьогодні жодних відключень побутових споживачів під час усього осінньо-зимового періоду не передбачається.