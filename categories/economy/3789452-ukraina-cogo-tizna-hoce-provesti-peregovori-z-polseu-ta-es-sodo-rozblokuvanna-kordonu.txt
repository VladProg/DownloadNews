Київ сподівається провести цього тижня переговори з Польщею та Європейською комісією стосовно блокування польськими далекобійниками українських вантажівок на кордоні.

Про це передає Укрінформ з посиланням на Reuters.
«Цього тижня ми сподіваємося провести переговори в тристоронньому форматі, – заявив по телебаченню в понеділок торговий представник України Тарас Качка.
За його словами, блокування може вплинути на критично важливі поставки енергоресурсів для України.
Найбільшою мірою це стосується скрапленого газу, меншою – бензину й дизельного пального, сказав посадовець, додавши, що також постраждав імпорт з країн Балтії, а не лише з Польщі.
Він назвав це «передкризовою ситуацією».
За його словами, Київ готовий обговорити додаткові правила для поліпшення роботи як українських, так і польських далекобійників.
Минулого тижня Україна і Польща провели переговори стосовно блокування, але обидві сторони повідомили про відсутність прогресу. У неділю українська влада заявила, що на польському боці кордону застрягло близько 3 тис. вантажівок, зокрема з паливом та гуманітарною допомогою.
Як повідомляв Укрінформ, блокування розпочалося з 6 листопада біля трьох найбільших пунктів пропуску Корчова – Краківець, Гребенне – Рава-Руська, Дорогуськ – Ягодин.
Серед вимог до уряду Польщі – повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи «Шлях».
За даними Міністерства інфраструктури України, в середньому щомісяця через 8 контрольно-пропускних пунктів українсько-польський кордон перетинають 40 – 50 тис. вантажівок, що удвічі більше, ніж до війни.