Бюро економічної безпеки з початку року упередило незаконне відшкодування ПДВ на 1,1 млрд грн.

Як передає Укрінформ, про це повідомляє пресслужба БЕБ.
"За результатами вжитих заходів з виявлення ризиків у податковій сфері аналітики Бюро економічної безпеки за 6 місяців 2023 року упередили незаконне відшкодування ПДВ у розмірі 1,1 млрд грн", - ідеться в повідомленні.
Зазначається, що за перше півріччя аналітики БЕБ проаналізували діяльність 12 870 суб’єктів господарської діяльності. З них 314 безпідставно заявили до відшкодування 1,8 млрд грн податку на додану вартість.

Найчастіше заявляли бюджетне відшкодування ПДВ компанії у Києві та Київській області, Львівській, Одеській та Запорізькій областях.
За даними аналітиків БЕБ, найпоширенішими схемами при заявленні бюджетного відшкодування ПДВ є незаконне використання пільгових умов оподаткування шляхом фіктивного працевлаштування осіб з інвалідністю; декларування фактично неіснуючих залишків товарно-матеріальних цінностей, які насправді вже реалізовані за готівку, а також формування підприємствами-експортерами фіктивного податкового кредиту по операціях з придбання продукції (переважно це зернові культури), які купуються за готівку.
Як повідомляв Укрінформ, упродовж січня - червня 2023 року співробітники Бюро економічної безпеки України (БЕБ) забезпечили відшкодування до бюджету 1,6 млрд грн та упередили розтрату 4,3 млрд грн бюджетних коштів.