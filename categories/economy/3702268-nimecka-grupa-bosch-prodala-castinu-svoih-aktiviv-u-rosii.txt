Німецька технологічна група Bosch заявила, що продала виробничі потужності та адміністративні приміщення на одному зі своїх заводів у росії холдинговій компанії S8 Capital, яка планує зробити ребрендинг потужностей протягом шести місяців.

Як передає Укрінформ, про це повідомляє Reuters.
Десятки компаній вирішили залишити росію або оголосили про плани зробити це після того, як 24 лютого минулого року почалася військова агресія росії в Україні. Компанія S8 Capital раніше придбала російський бізнес виробника ліфтів Otis Worldwide Corp.
S8 Capital повідомила, що угода з Bosch включає 100% частку у трьох підприємствах Bosch - заводі з виробництва свічок запалювання, заводі з виробництва електроінструментів та виробництві опалювальних котлів у російському місті енгельс.
"Угода завершена й найближчими днями відбудеться офіційна реєстрація нового акціонера", - сказав Reuters представник Bosch.
У компанії Bosch заявили, що санкції, зокрема щодо заводу в енгельсі, перервали більшу частину її бізнесу з російськими клієнтами в рф.
Незабаром після початку війни з Україною компанія Bosch заявила, що призупинила поставки компонентів для вантажівок російським клієнтам частково через ознаки того, що її продукція використовується у нецивільних цілях з порушенням місцевих контрактів.
Bosch, втім досі має два непрацюючих виробничі майданчики у санкт-петербурзі та самарі.