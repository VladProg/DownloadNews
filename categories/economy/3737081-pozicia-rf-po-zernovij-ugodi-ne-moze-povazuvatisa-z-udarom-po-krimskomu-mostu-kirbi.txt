Наміри Росії вийти із Чорноморської «зернової угоди» не можуть мати причинно-наслідкового зв’язку з ударами по кримському мосту, оскільки Кремль уже давно заявляв про бажання припинити участь в ініціативі та навіть намагався блокувати її.

Таку позицію висловив у понеділок під час брифінгу в Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«По-перше, я не бачив нічого, що підтверджувало б причинно-наслідковий зв’язок, мовляв, удар по мосту призвів до рішення Путіна не продовжувати («зернової угоди» - ред.)»,- зазначив Кірбі у відповідь на запитання, наскільки виправданою є така позиція, що лунає в РФ.
Представник Білого дому при цьому підкреслив, що Путін уже «публічно схилявся до цього (виходу з Чорноморської ініціативи – ред.)». Він зазначив, що росіяни можуть говорити що завгодно, але ці дві події не мають зв’язку між собою.
У відповідь на запитання, чи вважають у США кримський міст легітимною військовою ціллю для ураження, Кірбі підкреслив, що українська сторона визначає це самостійно.
«Вони воюють за свою країну. Крим – це Україна», - підкреслив представник адміністрації США.
Як повідомляв Укрінформ, міністр закордонних справ України Дмитро Кулеба у понеділок заявив у ООН, що Росія використовує кримський міст, головним чином, для продовження війни проти України та перекидує по ньому боєприпаси, пальне й техніку.