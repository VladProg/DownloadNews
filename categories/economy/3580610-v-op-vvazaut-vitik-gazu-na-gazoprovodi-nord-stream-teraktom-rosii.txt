Радник керівника Офісу Президента Михайло Подоляк вважає інцидент із масштабним витоком газу в газопроводі “Північний потік” актом агресії росії проти ЄС, найкращою відповіддю на який має бути надання Україні танків.

Про це він написав у Твіттері, передає Укрінформ.
“Масштабний «витік газу» з ПП-1 – це не що інше, як спланований росією теракт та акт агресії в напрямку ЄС. росія хоче дестабілізувати економічну ситуацію в Європі та викликати паніку перед зимою. Найкраща відповідь тирану та інвестиція в безпеку – танки для України. Особливо німецькі”, - підкреслив Подоляк.
Як повідомлялося, у ніч на 26 вересня диспетчер берегового майданчика "Північного потоку-2" зафіксував різке падіння тиску у трубопроводі. Крім того, витік газу зафіксовано з обох ниток першого "Північного потоку" - у винятковій економічній зоні Данії на північний схід від острова Борнхольм.
У Німеччині підозрюють, що витоки газу на гілках російських газопроводів "Північний потік" через Балтійське море є наслідком умисних дій.
Фото: ОП