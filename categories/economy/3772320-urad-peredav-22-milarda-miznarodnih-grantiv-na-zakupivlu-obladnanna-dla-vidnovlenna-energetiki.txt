Кабінет Міністрів передав Міністерству енергетики 2,222 млрд грн гранту, що надавали міжнародні донори на програму з відновлення енергозабезпечення та проєкт з передачі електроенергії, для закупівлі обладнання для відновлення системи передачі електроенергії.

Про це у Телеграмі поінформував представник уряду у Верховній Раді Тарас Мельничук, передає Укрінформ.
"Спрямовано кошти грантів у сумі 2 млрд 222 млн гривень, які надходять відповідно до Угоди про надання гранту Мультидонорського цільового фонду підтримки, відновлення, відбудови та реформування України (Проект «Відновлення енергозабезпечення у зимовий період та постачання енергетичних ресурсів») між Україною і Міжнародним банком реконструкції та розвитку і Міжнародною асоціацією розвитку, Угоди про надання гранту Цільового фонду одного донора зі співфінансування Другого проекту з передачі електроенергії в Україні (Додаткове фінансування для Другого проекту з передачі електроенергії) між Україною та Міжнародним банком реконструкції та розвитку і Міжнародною асоціацією розвитку Міністерству енергетики на нову бюджетну програму", - написав Мельничук.
Він зауважив, що ця програма передбачає закупівлю та транспортування обладнання для відновлення енергетичної мережі НЕК "Укренерго" та встановлення пристроїв регулювання реактивної потужності.
Як повідомлялося, Програма розвитку ООН та Японія придбали і передали два високовольтних автотрансформатора для потреб НЕК "Укренерго".