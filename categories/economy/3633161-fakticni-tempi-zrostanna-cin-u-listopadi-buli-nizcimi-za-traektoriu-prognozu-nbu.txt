У листопаді 2022 року споживча інфляція в річному вимірі залишилася практично на рівні попереднього місяця та становила 26,5%. Це пов'язано з розширенням пропозиції продуктів, деокупацією частини територій України, розпродажем товарів та певним зміцненням готівкового курсу гривні.

Як передає Укрінформ, про це повідомляє пресслужба НБУ.
"У листопаді 2022 року споживча інфляція в річному вимірі залишилася практично на рівні попереднього місяця та становила 26,5% (у жовтні – 26,6%). У місячному вимірі ціни зросли на 0,7%. Фактичні темпи зростання цін були нижчими за траєкторію прогнозу Національного банку. Це пов'язано з розширенням пропозиції продуктів харчування, деокупацією частини територій України, розпродажем товарів, які швидко псуються через дефіцит електроенергії, та слабшим споживчим попитом. Крім того, інфляцію стримувало певне зміцнення готівкового курсу гривні, у тому числі завдяки раніше вжитим заходам НБУ", - йдеться в повідомленні.
Зазначається, що зростання цін на оброблені продовольчі товари прискорилося до 28,0% р/р. Під впливом збільшення вартості енергії, дорожчали продукти, виробництво яких є енергомістким або потребує термічної обробки, а також товари, які потрібно зберігати в холоді. Зокрема м’ясні, молочні продукти, кондитерські вироби, безалкогольні напої та консерви. Крім того, надалі дорожчали імпортовані продукти харчування, зокрема рибні продукти та оливкова олія.
Натомість завдяки ліпшим за очікування урожаям соняшнику та ранніх зернових повільніше зростали ціни на соняшникову олію, макарони та хліб. Подорожчання непродовольчих товарів пришвидшилося до 20,7% р/р. Це пов'язано з вичерпанням запасів імпортної продукції, закупленої влітку за нижчим курсом, а також зі зростанням витрат бізнесу, у тому числі через потребу закуповувати генератори для автономної роботи.
Так, прискорилося подорожчання одягу та взуття, товарів для дому (посуду, меблів, побутової техніки, хімії), автомобілів та товарів особистого догляду. Водночас сповільнилося зростання цін на товари непершочергової необхідності, зокрема побутову техніку, домашній текстиль тощо.
Темпи зростання вартості послуг залишилися на рівні попереднього місяця (15,6% р/р). З одного боку, сповільнилося подорожчання послуг салонів краси, спортзалів, страхування автомобілів, управління багатоквартирними будинками, а також туристичних послуг. З іншого боку, швидше зростала вартість медичних послуг, послуг закладів громадського харчування, оренди житла та інтернет-провайдерів під впливом збільшення витрат бізнесів.
Завдяки розширенню пропозиції повільніше дорожчали овочі борщового набору, зокрема картопля, капуста, морква, буряк та цибуля. Знизилися темпи зростання цін на апельсини та банани. Вартість яблук залишалася нижчою, ніж торік через надлишкову пропозицію, що сформувалася з огляду на ускладнений експорт та обмежені можливості переробки. Сповільнилося також зростання цін на свинину та яловичину, що пов’язано з ефектами відключення електроенергії. Останні призвели до проблем зі зберіганням продукції та потреби її швидшої реалізації. Крім того, нижчими темпами дорожчали цукор, борошно, гречка та інші крупи завдяки гарним врожаям. Водночас вартість яєць і надалі підвищувалася через порушення технологічних ланцюгів виробництва, втрату активів підприємств і збільшення виробничих витрат.
У Нацбанку наголошують, що динаміка споживчої інфляції в листопаді свідчить про перші ознаки послаблення інфляційного тиску під впливом тимчасового розширення пропозиції сирих продуктів харчування, слабшого попиту, а також завдяки попередньо вжитим заходам з боку НБУ, зокрема зі збалансування валютного ринку та підвищення привабливості гривневих активів. Водночас через наслідки повномасштабної війни темпи зростання споживчих цін і надалі зберігаються на високому рівні, а ризики посилення інфляційного тиску залишаються значними через дефіцит електроенергії.
Як повідомляв Укрінформ, за прогнозом Міністерства економіки, за підсумками року інфляція не перевищить 30%.