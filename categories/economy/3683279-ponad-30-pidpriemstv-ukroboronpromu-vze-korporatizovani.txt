Повномасштабне російське вторгнення не вплинуло на корпоратизацію ДК «Укроборонпром»: вже понад 30 підприємств оборонно-промислового комплексу змінили організаційно-правову форму.

Про це повідомила речниця державного концерну Наталія Сад під час презентації зразка 125-мм снаряда для танкової гармати в Медіацентрі Україна – Укрінформ.
«Реформа концерну передбачає перетворення оборонно-промислового комплексу в сучасну та високотехнологічну оборонну компанію, яка здатна відповідати на сучасні виклики. Війна не зупинила корпоратизацію Укроборонпрому. На сьогодні вже понад 30 підприємств, які входять до складу ДК, є корпоратизованими. Вони змінили форму з державних та казенних, старих та негнучких, на АТ чи товариство з обмеженою відповідальністю», - зазначила вона.

Водночас, наголосила Сад, усі підприємства після проходження корпоратизації перебувають у державній власності. Єдиним власником є Кабінет Міністрів, якому належать 100% акцій.
«На сьогодні процес корпоратизації триває. Ми продовжуємо корпоратизувати ті підприємства, які передбаченні відповідною програмою реформування. Концерн очікує на рішення уряду стосовно перетворення на акціонерне товариство», - резюмувала речниця.
Як повідомлялось, у жовтні 2021 року набув чинності закон «Про особливості реформування підприємств оборонно-промислового комплексу державної форми власності», який заклав правові механізми реформування підприємств галузі. На підставі цього закону розпочато реорганізацію підприємств Укроборонпрому та самого концерну.
Реформа ДК передбачає формування кардинально нової трирівневої вертикально-інтегрованої структури управління в оборонно-промисловому комплексі. Державні унітарні та казенні оборонні підприємства концерну будуть перетворені на господарські товариства (третій, найнижчий рівень).
Господарські товариства, своєю чергою, будуть згруповані у галузеві науково-виробничі об'єднання (ГНВО) за основною номенклатурою виробництва (другий, середній рівень): авіавоєнремонт, броньовані машини, ракетні системи, радарні системи, суднобудування, спецекспорт.
Такі ГНВО будуть підпорядковані корпоративному центру, роль якого виконуватиме перетворений концерн (перший, найвищий рівень). Концерн підпорядковуватиметься єдиному акціонеру – Кабінету Міністрів, тобто на 100% перебуватиме державній власності.