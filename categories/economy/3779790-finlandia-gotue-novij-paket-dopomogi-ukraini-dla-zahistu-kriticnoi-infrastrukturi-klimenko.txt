Фінляндія готує новий пакет допомоги Україні для захисту об'єктів критичної інфраструктури.

Про це за підсумками зустрічі у Вільнюсі з міністеркою внутрішніх справ Фінляндії Марі Рантанен в Телеграмі повідомив міністр внутрішніх справ України Ігор Клименко, передає Укрінформ.
"Захист обʼєктів критичної інфраструктури та забезпечення безпеки населення в осінньо-зимовий період нині є пріоритетними завданнями. І в цьому напрямку теж можемо розраховувати на підтримку Фінляндії. За словами пані Рантанен, вже формуються нові пакети допомоги", - повідомив Клименко.
Міністр додав, що допомога Фінляндії найбільше сфокусована на посиленні спроможностей українських рятувальників. Так, за словами Клименка, лише на початку цього тижня ДСНС України отримала від фінських колег 9 спеціалізованих автомобілів.
Крім того, як додав міністр, під час зустрічі сторони домовилися про організацію тренінгів для рятувальників Фінляндії.
"Колеги вражені роботою українських надзвичайників під час повномасштабного вторгнення і бажають перейняти набутий практичний досвід", - написав Клименко.
Як повідомляв Укрінформ, президент Фінляндії Саулі Нііністьо на підставі пропозиції уряду схвалив рішення про надання 19-го пакета військової допомоги Україні на суму €95 мільйонів.