Прем'єр-міністри Естонії, Латвії та Литви заявили в п'ятницю, що вони розглядають прискорення плану відключення електроенергії Балтійського регіону від енергосистеми росії.

Про це повідомляє The Guardian, передає Укрінформ.
«Сьогодні ми домовилися продовжити дискусії про прискорення, як тільки завершимо всі наші дослідження», – заявила прем'єр-міністр Естонії Кая Каллас на спільній пресконференції зі своїми латвійським і литовською колегами Кріш'янісом Каріньшем та Інгрідою Шимоніте.
«Технічні дослідження, особливо виробничих потужностей та енергетичної кризи, дозволять нам уточнити деталі та точні терміни цього процесу», — додала Каллас.
Як повідомляв Укрінформ, в березні минулого року країни Балтії уклали угоду про від'єднання від російської мережі електропостачання з подальшою синхронізацією країн Балтії з європейською мережею раніше 2025 року.
Минулого місяця Литва уперше в історії повністю відключилася від російської електромережі в режимі тестування, яке тривало 10 годин, електропостачання велося за рахунок місцевих електростанцій, а також імпорту з Польщі та Швеції.