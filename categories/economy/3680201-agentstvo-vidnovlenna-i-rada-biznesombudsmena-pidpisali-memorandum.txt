Державне агентство відновлення та розвитку інфраструктури України (Агентство відновлення) і Рада бізнес-омбудсмена підписали Меморандум про партнерство та співробітництво.

Про це повідомляє Укрінформ з посиланням на пресслужбу відомства.
«В основу залучення бізнесу до реалізації проєктів відбудови Агентство закладає рівні умови доступу, прозорі стандарти та процедури. Ми прагнемо вибудувати конструктивну співпрацю з приватним сектором, яка ґрунтуватиметься на чесності, відкритості та довірі. Меморандум закріплює нашу співпрацю з цих питань», - зазначив очільник Агентства Мустафа Найєм.
Сторони домовились про співпрацю в реалізації державної політики у сфері впровадження проєктів/заходів для відновлення і відбудови інфраструктури України. Рада сприятиме поліпшенню умов залучення бізнесу у втілення проєктів відновлення та працюватиме медіатором у відносинах бізнесу з державою.
Найєм додав, що Агентство відновлення забезпечить відбір постачальників товарів, робіт та послуг для відновлення пошкодженої інфраструктури, дотримуючись принципів чесної конкуренції та зрозумілого розподілу ресурсів. Завдяки використанню тендерних політик та процедур, цей процес буде ефективним, професійним та швидким.
Як повідомлялось, 7 березня Кабінет Міністрів України ухвалив Положення про Державне агентство відновлення та розвитку інфраструктури України. Документ на законодавчому рівні закріплює його повноваження, завдання та функції.
Агентство відновлення створене на базі агентств Укрінфрапроєкт та Укравтодор, які реалізовували проєкти у дорожній галузі.