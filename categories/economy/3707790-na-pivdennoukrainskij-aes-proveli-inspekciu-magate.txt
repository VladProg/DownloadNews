На Південноукраїнській АЕС проведено інспекцію Міжнародного агентства з атомної енергії (МАГАТЕ) на наявність незаявлених ядерних матеріалів.

Як передає Укрінформ, про це повідомляє Державна інспекція ядерного регулювання.
«На ВП «Південноукраїнська АЕС» було успішно проведено інспекцію Міжнародного агентства з атомної енергії в рамках Угоди між Україною та МАГАТЕ у зв'язку з Договором про нерозповсюдження ядерної зброї. Перевірку здійснено інспекторами агентства за участі інспектора Держатомрегулювання», - йдеться у повідомленні.
Зазначається, що мета інспекцій – перевірка відсутності незаявлених ядерних матеріалів. Інспекція пройшла без зауважень.
Як повідомлялося, 5 травня на Хмельницькій АЕС проведено інспекцію МАГАТЕ на наявність незаявлених ядерних матеріалів.