Станом на ранок 24 березня енергосистема України продовжує працювати із резервом потужності, але на Житомирщині можливі обмеження електропостачання.

Як передає Укрінформ, про це повідомляє пресслужба Міністерства енергетики у Телеграмі.
«У п‘ятницю, 24 березня, генерація електроенергії продовжує повністю забезпечувати потреби споживачів. Генерація із запасом має необхідні обсяги потужності для повного забезпечення потреб споживачів електроенергії по всій країні», – йдеться у повідомленні.
Зазначається, що на Житомирщині можливі обмеження електропостачання через ремонти мережевої інфраструктури.
«Після нічної атаки дронами відновили електропостачання понад 2 тис. абонентів у Дніпропетровській області. Також заживили близько 5,5 тис. споживачів у Донецькій області», – додали в міністерстві.
Як повідомлялося, росіяни упродовж зими завдали 15 масованих ракетних та 18 атак БПЛА на енергооб’єкти.