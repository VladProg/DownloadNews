Атомні станції в Східній Європі, які раніше отримували збагачений уран з росії, прагнуть скоротити свою залежність від москви та планують підписати контракт з урановидобувною компанією Казахстану вже у 2025 році.

Як передає Укрінформ, про це повідомляє Bloomberg.
Деякі атомні станції в Східній Європі, які раніше отримували збагачений уран з росії, прагнуть отримати наші контракти з 2025 року, заявив генеральний директор «Казатомпрому» Єржан Муканов.
Зокрема, Казатомпром прогнозує значне зростання попиту на уран та вже готує запаси до видобутку. Також там планують відкрити третій експортний маршрут через попит зі сторони Китаю.
«Ми готуємо наші запаси до видобутку, щоб ми могли реагувати на запити ринку», — сказав Муканов в інтерв'ю Bloomberg.
США є однією з країн, які прагнуть скоротити свою залежність від постачання збагаченого урану з росії - найбільшого у світі постачальника ядерного палива. Наразі цього було недостатньо, щоб запобігти стрімкому зростанню російського експорту після вторгнення в Україну, що збільшує прибутки кремля.
Очікується, що до 2030 року попит на уран зросте приблизно на третину, заявила Всесвітня ядерна асоціація, посилаючись на прогнозоване збільшення потужності реакторів у світі на 16%. Казахстан, який виробляє понад 40% світового урану, планує зберегти видобуток на рівні близько 22 000 тонн цього року.
«Ми прогнозуємо зростання попиту на уран, але ми не зацікавлені у вибуховому зростанні цін», — сказав Муканов.
«Казатомпром» планує відкрити третій експортний маршрут цього року, щоб доставляти уран до Китаю. Наразі країна транспортує атомне паливо через росію та через Каспійське море до Чорного моря.