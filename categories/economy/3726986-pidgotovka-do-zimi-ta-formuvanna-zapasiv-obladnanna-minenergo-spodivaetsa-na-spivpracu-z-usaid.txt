Підготовка до зими та формування запасів обладнання стали центральними темами зустрічі міністра енергетики України Германа Галущенка та заступниці адміністратора Агентства США з міжнародного розвитку (USAID) Ерін МакКі.

Як передає Укрінформ, про це повідомила пресслужба міністерства.
Зазначається, що у межах Конференції з відновлення України міністр енергетики Герман Галущенко та заступник міністра Ярослав Демченков провели зустріч із заступницею адміністратора (USAID) Ерін МакКі.
"Основна тема розмови - посилення співпраці для зміцнення сталості українського енергосектору та підтримка Міненерго у здійсненні реформ", - ідеться у повідомленні.
Галущенко та МакКі акцентували на підготовці до зими та участі USAID Проєкту енергетичної безпеки у закупівлі необхідного енергетичного обладнання через Фонд енергетичної підтримки та внесок американської сторони - 25 млн дол. - до цього Фонду.

«Ми розуміємо, що з наближенням зими ворог може посилити удари по цивільній енергетичній інфраструктурі. Відповідно, нам уже потрібно формувати резерви обладнання, аби у разі ударів та пошкоджень відновлюватися максимально швидко», - зазначив Галущенко.
Він висловив сподівання, що подальша співпраця, зокрема у закупівлях обладнання через Фонд енергетичної підтримки, надалі буде ще ефективнішою.
«Дуже важливо, аби вся необхідна техніка та обладнання, яких потребують наші енергетичні компанії, і які вже закуплені за кошти Фонду, надходили вчасно. Це питання енергетичної безпеки країни», - додав Галущенко.
Також у контексті викликів зими та подальшого розвитку енергосистеми сторони обговорили важливість децентралізації генерації та розвитку сонячної, вітрової генерації, накопичувачів енергії та мереж.
Йшлося також про "можливість технічної допомоги та розроблення інструментів, які дозволять залучити додаткові кошти для виконання проєктів у секторі ВДЕ", додали в Міненерго.
Як повідомлялось, під час Конференції з відновлення України Держсекретар США Ентоні Блінкен озвучив рішення про виділення нових коштів USAID в обсязі 522 млн дол. для допомоги у зміцненні та ремонті української енергосистеми.
Фото: Міненерго