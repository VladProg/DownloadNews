Україна та Північна Македонія оновили додаток до Угоди про зону вільної торгівлі з метою її розширення.

Про це Прем’єр-міністр Денис Шмигаль повідомив у Телеграмі, передає Укрінформ.

Глава уряду зауважив, що під час візиту в Чехію для участі у першій сесії Європейської політичної спільноти зустрівся з Прем’єр-міністром Північної Македонії Дімітаром Ковачевським.
"Під час зустрічі був підписаний оновлений додаток до Угоди про вільну торгівлю, що інтегрує ринки України та Північної Македонії з ринками ЄС, Туреччини, Молдови, Грузії, Норвегії, Швейцарії та Ізраїлю через спільну систему правил походження ПанЄвроМед", - написав Шмигаль.
Глава уряду додав, що Угода сприятиме зменшенню цін на македонські товари, які є сировиною для переробних підприємств. Це є головною перевагою для промисловості України, адже тепер українські виробники можуть використовувати компоненти, вироблені в Північній Македонії, для продукції, яка продаватиметься в ЄС.
Крім того, угода лібералізує аграрні тарифи. Україна отримає доступ на ринок продукції тваринного походження та готової продукції, що сприятиме нарощуванню експорту українських сільгосптоварів.
Згідно з оновленою угодою, доступ на ринок Північної Македонії буде відкрито для м’яса великої рогатої худоби і свинини, м’яса курей та субпродуктів свіжих, охолоджених та морожених, молока, вершків та масла вершкового, ячменю, кукурудзи, олії, цукру, кондитерських виробів, варення, джемів. Також ринок відкрито для води мінеральної, оцту, горіхів волоських, круп із зерна зернових культур, екстрактів солодових, готових продуктів на основі есенцій та концентратів кави, морозива, харчових сумішей або продуктів з тваринних чи рослинних жирів, консервованих продуктів з м’яса та ін.
Як повідомлялося, за участю України у Празі 6 жовтня відбудеться перше в історії засідання Європейської політичної спільноти.