У листопаді 2023 року бізнес другий місяць поспіль надав стримані оцінки поточних результатів своєї діяльності - індекс очікувань ділової активності (ІОДА) залишився нижче нейтрального рівня (50 пунктів) і становив 49.1 порівняно з 49.6 у жовтні.

Про це, як передає Укрінформ, повідомила пресслужба Національного банку України з посиланням на результати щомісячного опитування підприємств.
"Воєнні дії та їх наслідки, посилення безпекових ризиків, розрив логістичних ланцюгів, певне обмеження пропозиції електроенергії та її здорожчання для бізнесу, податкові зміни, звуження інвестиційного попиту, а також брак кваліфікованих працівників продовжували стримувати економічну активність підприємств та негативно вплинули на їхні очікування. Це й відобразилося на індексі очікувань ділової активності (ІОДА), який Національний банк розраховує щомісяця, за виключенням вимушеної перерви в березні – травні 2022 року", - пояснюють в НБУ.
За даними Нацбанку, підприємства торгівлі залишаються єдиним сектором економіки, що прогнозує поліпшення результатів своєї діяльності завдяки сповільненню інфляції, сталому внутрішньому попиту та збільшенню пропозиції товарів.
Натомість підприємства промисловості прогнозували погіршення результатів своєї економічної діяльності через складнощі з експортом товарів, розрив логістичних ланцюгів та посилення бойових дій.
Найпесимістичніше серед інших секторів оцінили економічні результати своєї діяльності підприємства будівельної галузі - через зростання виробничих витрат, звуження інвестиційного попиту, брак кваліфікованих кадрів, а також сезонні умови.
"На тлі подальшого зростання закупівельних цін учасники опитування очікують зростання цін та тарифів на власну продукцію і послуги. Оцінки щодо зайнятості залишаються стриманими. Керівники усіх секторів продовжують очікувати скорочення загальної чисельності працівників, найбільше – в секторі будівництва", - прогнозують аналітики Нацбанку.
Опитування підприємств проводилося з 6 до 23 листопада 2023 року. В опитуванні взяло участь 460 підприємств.
Як повідомлялося, в Україні стартувала нова хвиля щорічного дослідження настроїв підприємців в Україні — Індекс настроїв малого бізнесу, яке проводять Європейська Бізнес Асоціація разом з OLX Україна та ПриватБанком за підтримки Міністерства цифрової трансформації України, Офісу з розвитку підприємництва та експорту й національного проєкту Дія.Бізнес.