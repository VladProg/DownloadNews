У Верховній Раді пропонують уточнити порядок розгляду проєкту Державного бюджету на 2023 рік і 21 вересня провести представлення документа у парламенті.

Проєкт відповідної постанови №8000-П авторства народних депутатів Давида Арахамії та Андрія Мотовиловця опублікований на сайті ВР, повідомляє Укрінформ.
"Зважаючи на необхідність дотримання вимог статті 96 Конституції України та у зв’язку із введенням воєнного стану в Україні, а також враховуючи положення пункту 22 розділу VI "Прикінцеві та перехідні положення" Бюджетного кодексу України та необхідність прийняття Закону України "Про Державний бюджет України на 2023 рік" до початку відповідного бюджетного періоду, пропонується уточнити порядок розгляду проєкту Закону України про Державний бюджет України на 2023 рік", - ідеться в пояснювальній записці до документа.
Проєктом постанови, зокрема, передбачається представлення проєкту Держбюджету-2023 у Верховній Раді 21 вересня.
Вносити пропозиції комітетами ВР і народними депутатами пропонується до 24 години 26 вересня, а підготовку Комітетом ВР з питань бюджету за участю уповноважених представників Міністерства фінансів остаточної редакції проєкту бюджету завершити до 10 жовтня.
Народний депутат від фракції "Голос" Ярослав Железняк пояснив, що цим проєктом постанови передбачається фактично скорочення строків розгляду бюджету на місяць.
"Тобто вже біля 15 жовтня може бути прийнято Бюджет, а не 20 листопада, і за коротшою процедурою", - додав парламентарій.
Як повідомляв Укрінформ, Кабінет Міністрів подав проєкт Державного бюджету-2023 до Верховної Ради. Документ передбачає доходи на рівні 1,28 трильйона гривень, тоді як видатки заплановані на рівні 2,57 трильйона гривень. Дефіцит бюджету передбачено на рівні 20% ВВП, перекриття якого заплановано за рахунок державних запозичень в обсязі 1 686,8 млрд грн (загальний фонд – 1 516,8 млрд грн, спеціальний фонд – 170,0 млрд грн), з них для погашення державного боргу – 415,0 млрд гривень.