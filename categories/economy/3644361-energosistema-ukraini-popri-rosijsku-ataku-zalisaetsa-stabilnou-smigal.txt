Енергетична система України попри російську ракетну атаку залишається стабільною. Всі служби працюють над ліквідацією наслідків.

Як передає Укрінформ, про це у Телеграмі заявив Прем'єр-міністр Денис Шмигаль.
"Атаки на цивільну інфраструктуру в різних регіонах нашої країні. Пошкоджено житлові будинки, готель, магазин, місце проведення свят. Є загиблі та поранені", - зазначив він.
За словами Шмигаля, "росіяни хочуть залякати, залишити нас у темряві на новий рік, завдати якомога більше шкоди цивільній інфраструктурі. Попри це, наша енергосистема залишається стабільною. Всі служби працюють над ліквідацією наслідків атак".
"Сили ППО — це герої та справжній щит нашого неба. Дякуємо їм! росія та її терористичні війська будуть покарані за кожну ракету", - наголосив очільник уряду.
Як повідомлялося, російська армія 31 грудня атакує Україну ракетами, є загиблі та поранені, пошкоджені та зруйновані цивільні об'єкти.
Фото: Кабмін