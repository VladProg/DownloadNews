Велика Британія продовжує імпортувати російську нафту, використовуючи різні схеми та лазівки.

Про це передає Укрінформ із посиланням на газету Times.
Тільки у британський порт Іммінгем у Лінкольнширі з березня було доправлено російської нафти на загальну суму близько 27 млн доларів. Нафта була зареєстрована як імпорт з Німеччини, Нідерландів та Бельгії.
В інший порт Темзпорт було поставлено російської нафти на суму 155 млн доларів.
Від початку повномасштабної війни з рф до Британії надійшло щонайменше чотири танкери з російською нафтою.
За даними видання, танкери перекачують нафту з одного в інший у відкритому морі, при цьому часто відключають GPS, аби їх неможливо було відстежити.
Зокрема, у травні, танкер Mariner III вийшов з південноросійського порту Туапсе з 200 тис. барелів нафти. Після п'яти днів перебування в морі судно зупинилося біля більшого танкера – Marinoula, що належить грецькій компанії, неподалік міста Каламата у водах Греції. Упродовж наступних 36 годин обидва судна були з'єднані великими трубами. Після перевантаження нафти з Mariner III грецьке судно попрямувало до Британії, де пришвартувалося в Іммінгемі й 6 червня вивантажило близько 250 тис. барелів нафти.
Як повідомляв Укрінформ, у четвер країни G7 та Австралія погодилися встановити не плаваючу, а фіксовану максимальну ціну для російської нафти.