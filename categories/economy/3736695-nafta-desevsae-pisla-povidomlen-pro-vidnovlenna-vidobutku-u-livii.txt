Ціни на нафту еталонних марок знижуються в понеділок, 17 липня, після повідомлень ЗМІ про відновлення видобутку на двох із трьох лівійських родовищ, де вона припинилася через протести.

Як передає Укрінформ, про це повідомляє enkorr.
Ціна вересневих ф'ючерсів на сорт Brent на лондонській біржі ICE Futures становить $79,12 за барель, що на 75 центів (0,94%) нижче за показник на закриття попередньої сесії. У п'ятницю ці контракти знизилися в ціні на $1,49 (1,8%) – до $79,87 за барель.
Котирування ф'ючерсів на нафту WTI на вересень на електронних торгах Нью-Йоркської товарної біржі (NYMEX) знизилися на 72 центи (0,96%) і становили $74,6 за барель. За підсумками попередньої сесії контракти на серпень, чий термін звернення на цей час минув, подешевшали на $1,47 (1,9%) – до $75,42 за барель.
Протягом минулого тижня Brent піднялася в ціні на 1,8%, WTI - на 2,1%. Обидві марки завершили у плюсі третій тиждень поспіль, що є найдовшим відрізком тижневого підйому з квітня.
У неділю телеканал Al Jazeera з посиланням на офіційних осіб повідомив про поновлення видобутку на родовищах Аль-Шарара та Аль-Філь у Лівії, де провадження було припинено минулого тижня в рамках акцій протесту проти арешту колишнього міністра фінансів Фараджа Буматарі.
На родовищі 108 видобуток ще не поновився.