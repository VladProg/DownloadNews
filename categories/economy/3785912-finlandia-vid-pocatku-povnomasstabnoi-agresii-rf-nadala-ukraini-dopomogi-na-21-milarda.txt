Фінляндія від початку повномасштабної збройної агресії Росії проти України надала Києву допомоги на загальну суму 2,1 млрд євро.

Про це в інтерв’ю Укрінформу повідомив міністр зовнішньої торгівлі і розвитку Фінляндії Вілле Тавіо.
“Загальна підтримка Фінляндією України з початку повномасштабної агресії Росії становить 2,1 млрд євро, з яких 1,4 млрд – на оборону. Україна є найбільшим партнером Фінляндії у сфері розвитку. Ми рішуче налаштовані продовжувати підтримувати Україну стільки, скільки це буде потрібно”,- підкреслив Тавіо.
Як повідомляло агентство, президент Фінляндії Саулі Нііністьо на підставі пропозиції уряду в середині жовтня схвалив рішення про надання 19-го пакета військової допомоги Україні на суму €95 мільйонів.