Міністерство фінансів 6 червня на аукціоні з розміщення облігацій внутрішньої державної позики (ОВДП) залучило до державного бюджету 4,8 млрд гривень в еквіваленті.

Як передає Укрінформ, про це повідомляє пресслужба міністерства у Фейсбуці.
"Мінфін сьогодні розмістив державні облігації на суму близько 4,8 млрд гривень", - ідеться в повідомленні.
Міністерство фінансів запропонувало інвесторам гривневі ОВДП: 1,65 млрд грн під 18,4% з погашенням через 1 рік; 2,45 млрд грн під 19,5% з погашенням через 1,6 року та 684 млн грн під 19,75% з погашенням через 2,7 року.

Як повідомляв Укрінформ, від початку повномасштабної війни від продажу облігацій внутрішньої державної позики (ОВДП) на аукціонах уряд залучив майже 429 млрд грн в еквіваленті.
У зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.