Зараз росія постачає на європейський ринок газу 8-9% від усього обсягу споживання "блакитного палива" Європою, тоді як раніше агресор фактично контролював цей ринок.

Про це заявив директор Центру досліджень енергетики Олександр Харченко на брифінгу в Медіацентрі Україна - Укрінформ.
"Станом на зараз росія сама пішла із газового ринку Європи. Із ситуації, коли вона раніше його фактично контролювала, вона зараз постачає приблизно 8-9% обсягів, які споживаються Європою", - сказав Харченко.
За його словами, ці обсяги продовжують скорочуватись.
"росія власними зусиллями втратила європейський ринок. Якби Україна боролася за це, а росія продовжувала поставки, ми би не добилися такого ефекту ще років п'ять", - прокоментував експерт.
Він зазначив, що втрата 55 млрд доларів на рік, які надходили від експорту газу, буде болісною для бюджету росії.
Як повідомлялося, на початку вересня Європейська комісія визначила два можливих варіанти обмеження ціни на російський газ після чергового скорочення постачання «блакитного палива» в Європу російським «газпромом».
російський монополіст «газпром» 2 вересня повністю припинив постачання газу до Європи через газопровід «Північний потік-1». Водночас, ЄС збільшив доставку скрапленого (LNG) або трубопровідного газу з США, Норвегії, Алжиру, Азербайджану та від інших постачальників.