Правоохоронці оголосили підозру в несплаті понад 60 млн гривень податків директору білоруського нафтогазового підприємства, яке функціонує на території України.

Як передає Укрінформ, про це Київська міська прокуратура повідомила в Телеграмі.
"За процесуального керівництва Подільської окружної прокуратури міста Києва повідомлено про підозру громадянину рб – директору підприємства-резидента рб в умисному ухиленні від сплати податків, що призвело до фактичного ненадходження до бюджету коштів в особливо великих розмірах (ч. 3 ст. 212, ч. 1 ст. 366 Кримінального кодексу України)", — ідеться в повідомленні.
За даними слідства, в Україні функціонує білоруське підприємство, яке надає послуги у сфері добування нафти та природного газу. Його кінцевим власником є відкрите акціонерне товариство, яким володіє білоруський державний комітет по майну. Крім того, у своїй діяльності підприємство використовує обладнання республіканського унітарного підприємства "Бєлоруснафта".
Слідством з'ясовано, що протягом 2017-2020 років підконтрольне підозрюваному товариство перерахувало на рахунки "Бєлоруснафти" понад 400 млн гривень за оренду обладнання.
"Достеменно знаючи про те, що ці кошти повинні обкладатися 15% ставкою податку на прибуток іноземних юридичних осіб, директор підприємства зазначав в офіційних документах завідомо неправдиві відомості щодо сум податків, які утримуються при виплаті прибутків нерезидентам", – зазначили в прокуратурі.
Встановлено, що внаслідок згаданих дій до державного бюджету України не надійшли понад 60 млн гривень у вигляді податків на прибуток іноземних юридичних осіб.
Вирішується питання про обрання підозрюваному запобіжного заходу у вигляді застави, розмір якої дорівнюватиме заподіяним збиткам.
На нерухоме й рухоме майно підприємства, а також на корпоративні права загальною сумою близько 4 млрд гривень суд наклав арешт. Прокурорами забезпечена передача вказаного майна й корпоративних прав в управління Національного агентства України з питань виявлення, розшуку та управління активами, одержаними від корупційних та інших злочинів (АРМА).
Як повідомляв Укрінформ, в Одесі депутата міської ради викрили у веденні бізнесу в тимчасово окупованому Криму за законодавством російської федерації. Встановлено, що фігуранту фактично належить товариство, яке займається будівництвом елітної нерухомості. Це підприємство ухилилося від сплати податку на додану вартість і податку на прибуток загальною сумою понад 7,5 млн грн.
Фото: НБУ