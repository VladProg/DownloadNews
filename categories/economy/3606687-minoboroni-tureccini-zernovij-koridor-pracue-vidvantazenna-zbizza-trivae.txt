Робота «зернового коридору» та відвантаження збіжжя в Україні триває.

Як повідомляє Укрінформ, про це міністр оборони Туреччини Хулусі Акар сказав в інтерв'ю виданню Habertürk.
«Ми продовжуємо відвантаження зерна. Діяльність триває, це гуманітарне питання», - сказав він.
Міністр розповів деталі досягнення згоди щодо відновлення роботи «зернового коридору».
«Ми провели розмову з паном шойгу. Говорили про те, що робити, аби не допустити зростання цін на продукти харчування, про політичну стабільність. Вони також висловили свою стурбованість, тоді ми знову розмовляли з нашими українськими колегами, вони дали певні запевнення. Ми передали це панові шойгу», - зазначив турецький міністр.
Як повідомляв Укрінформ, 29 жовтня російська федерація заявила про вихід із Чорноморської зернової ініціативи, обґрунтувавши своє рішення "атакою на кораблі чф" у бухті Севастополя, в чому вона звинуватила Україну та Велику Британію. Попри демарш рф 31 жовтня 12 суден із зерном залишили українські порти. У вівторок в ООН заявили, що 2 листопада руху суден по «зерновому коридору» не буде.
Водночас президент Туреччини Реджеп Тайїп Ердоган оголосив у середу, 2 листопада, що роботу «зернового коридору» відновлено, відвантаження зерна здійснюватиметься як і раніше.