Рада виконавчих директорів Міжнародного валютного фонду затвердила розширення інструментів антикризового фінансування, що дасть змогу Україні звернутися за новим траншем у межах інструменту Rapid Financing Instrument (RFI).

Як передає Укрінформ, про це повідомляє Національний банк України.
Це розширення (так зване антишокове продовольче вікно) передбачає надання додаткової антикризової допомоги країнам, які потерпають від суттєвого дефіциту платіжного балансу, викликаного глобальною продовольчою кризою, ідеться в повідомленні.
Як зазначають в НБУ, Україна планує скористатися цією можливістю і буде звертатися за додатковою допомогою в сумі близько 1,3 млрд доларів США від МВФ.
"За цією програмою Україна запросить у МВФ близько 1,3 млрд доларів екстреного фінансування. Після схвалення Радою виконавчих директорів МВФ ці кошти можуть надійти вже в жовтні. Ми дуже вдячні Фонду за допомогу. Цінуємо надану зараз підтримку, а також швидку реакцію на початку березня, коли Міжнародний валютний фонд виділив додаткове фінансування в сумі 1,4 млрд доларів США", - заявив голова Нацбанку Кирило Шевченко.
Він також висловив сподівання на якнайшвидший початок роботи над новою повноцінною програмою МВФ для України. "Ми готові до впровадження такої програми, незважаючи на невизначеності, спричинені військовими діями", – наголосив Шевченко.
Як повідомлялося, Rapid Financing Instrument (RFI) надає можливість швидкого доступу до фінансової допомоги тим країнам, у яких виникли термінові потреби для збалансування платіжного балансу, зокрема внаслідок воєнних конфліктів.
Прем’єр-міністр Денис Шмигаль на засіданні уряду 27 вересня заявив, що Україна має домовленість з МВФ про початок роботи над новою спеціальною програмою. Місія МВФ розпочне роботу вже у жовтні цього року.