Кабінет Міністрів схвалив проєкт Указу Президента про введення в дію рішення РНБОУ щодо примусового вилучення майна держави-агресора та її резидентів. Проєкт документу передбачає вилучення понад 800 одиниць рухомого майна.

Як передає Укрінформ, відповідне рішення Кабінет Міністрів ухвалив на засіданні 6 жовтня 2023 року, повідомляє пресслужба Мінекономіки.
«Проведена значна робота з верифікації активів, якими володіє держава-агресор на території України, уточнення наявних даних. Особливу увагу ми приділили доказовій базі – Україна повинна мати бездоганні юридичні позиції на випадок звернення агресора до міжнародних судових органів. Рухоме майно – вагони, вантажівки, спеціальна техніка – працюватиме на економіку України чи посилюватиме обороноздатність нашої держави на фронті», - зазначила перший віцепрем’єр-міністр України – міністр економіки України Юлія Свириденко.
Згідно схваленого Урядом проекту Указу Президента пропонується, зокрема, вилучити: близько 500 вагонів, піввагонів, платформ, цистерн та ін., нафтоналивний танкер, понад 300 вантажних та легкових автомобілів, автоцистерни, будівельну техніку та авіаційні двигуни.
Також буде вилучено 7 МіГ-25 ЗС РФ в неробочому стані, які підуть на запчастини до українських бойових літаків.
Згідно закону «Про основні засади примусового вилучення в Україні об’єктів права власності Російської Федерації та її резидентів» примусове вилучення в Україні об’єктів права власності РФ та її резидентів здійснюється без будь-якої компенсації чи відшкодування.
Рішення про примусове вилучення ухвалює Рада національної безпеки та оборони України та вводиться в дію Указом Президента. Проєкт відповідного рішення вноситься Урядом. Протягом шести місяців після скасування чи завершення воєнного стану Указ Президента про примусове вилучення має затвердити Верховна Рада України, ухваливши відповідний закон.
Як повідомляв Укрінформ, Державне бюро розслідувань передало у власність держави російські активи на сотні мільйонів гривень, серед яких майно групи компаній російської «Татнефти».