За січень-червень 2023 року АТ "Ощадбанк" уклало з великими корпоративними клієнтами кредитні угоди на 11,8 млрд грн.

Як передає Укрінформ, про це повідомляє пресслужба Ощадбанку.
"У першому півріччі Ощад уклав з великими корпоративними клієнтами кредитні угоди на 11,8 млрд грн. Цей обсяг майже дорівнює сумі укладених договорів у 2021 році та лише на 10% менше показників 2020 року. Відповідно обсяг укладених договорів за 2022 рік становить 13,9 млрд грн", - йдеться в повідомленні.
У банку зазначають, що переважна більшість укладених договорів – з підприємствами-представниками аграрно-промислового комплексу та торгівлі. Крім того, угоди укладено з компаніями енергетичної, машинобудівної, нафтогазової і хімічної галузей.
«За період повномасштабної війни Ощад суттєво збільшив кількість клієнтів у корпоративному секторі. Водночас на ринку корпоративного бізнесу спостерігається тенденція, коли компанії неактивно використовують наявні кредитні лінії. Впевнений, що система страхування воєнних ризиків, яка зараз напрацьовується для запровадження в Україні, стимулюватиме не лише зовнішніх, а й внутрішніх інвесторів вкладати кошти у розвиток економіки країни», – наголосив заступник голови правління Ощадбанку, відповідальний за корпоративний бізнес Юрій Каціон.
Як повідомляв Укрінформ, чистий портфель кредитів Ощадбанку для мікро-, малого та середнього бізнесу (ММСБ) порівняно з першим півріччям минулого року зріс на 30% і станом на 1 липня 2023 року становить 20,4 млрд грн.