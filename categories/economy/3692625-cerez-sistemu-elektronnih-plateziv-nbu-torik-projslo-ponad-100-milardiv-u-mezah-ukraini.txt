Через систему електронних платежів (СЕП) Національного банку торік здійснено 95,7% всіх платежів та переказів у межах України на 107 трлн грн.

Про це повідомляє НБУ у щорічному звіті з оверсайту інфраструктури фінансового ринку, передає Укрінформ.
«За сумою здійснених операцій в Україні на першому місці – платежі, здійснені в СЕП (107,0 трлн грн, або 95,7% усіх платежів та переказів у межах України)», - йдеться в звіті.
За інформацією НБУ, до п’ятірки найбільших учасників СЕП (за сумою платежів) у 2022 році увійшли Національний банк, АТ КБ «Приватбанк», АТ «Райффайзен банк», АТ «Ощадбанк» та АТ «Укрсиббанк».
Загалом на кінець 2022 року в Україні було зареєстровано 54 платіжні системи, з яких 2 – державні платіжні системи (СЕП і НПС «Простір»); з них 36 – створені резидентами (15 – банками, 21 – небанківськими установами) та 16 – створені нерезидентами.
Загальна кількість учасників платіжних систем (крім СЕП) становить 132 фінансові установи.
За даними регулятора, за кількістю здійснених операцій в Україні на першому місці карткові платіжні системи – 5,1 млрд шт., або 88,2% від загальної кількості операцій у платіжних системах.
Упродовж 2022 року кількість безготівкових платежів з використанням платіжних карток зросли на 4,1% до 5 194,4 млн шт. (92,8% від загальної кількості операцій з платіжними картками), а сума – на 56,9%, до 3 443,9 млрд грн (68,1% від загальної суми операцій з платіжними картками).
Як повідомлялося, 1 квітня 2023 року розпочала роботу система електронних платежів НБУ нового покоління – СЕП-4. Тепер вона функціонує на базі міжнародного стандарту ISO 20022 в режимі 24/7.