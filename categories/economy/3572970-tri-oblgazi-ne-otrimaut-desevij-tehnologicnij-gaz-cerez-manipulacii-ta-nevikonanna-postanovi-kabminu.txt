Газопостачальна компанія "Нафтогаз України" не може продавати компаніям "Харківгаз", "Харківміськгаз" та "Дніпропетровськгаз" газ для виробничо-технологічних втрат за ціною 7,42 грн/кубометр через невиконання цими операторами умов, які визначені Кабінетом Міністрів.

Про це журналістам заявили у пресслужбі Нафтогазу, повідомляє кореспондент Укрінформу.
"Юридичний відділ газопостачальної компанії неодноразово нагадував компаніям Харківгаз, Харківміськгаз та Дніпропетровськгаз про необхідність дотримання постанови Кабінету Міністрів №699 від 17 червня 2022 року. Вказані оператори газорозподільних систем (ГРМ) проігнорували ці повідомлення та вимоги закону", - повідомили у пресслужбі Нафтогазу.
У п'ятницю Асоціація газового ринку заявила, що Нафтогаз відмовляється включати до балансуючої групи низку газорозподільних компаній у зоні бойових дій. Йдеться про Харківгаз, Харківміськгаз та Дніпропетровськгаз. Згідно із заявою, газопостачальник пропонує цим операторам ГРМ газ для виробничо-технологічних втрат за ціною понад 100 тис. грн за 1 тис. кубометрів.
Водночас, у пресслужбі Нафтогазу зазначили, що газопостачальна компанія "Нафтогаз України" у липні уже повідомляла про маніпуляції зі сторони згаданих операторів ГРМ. Тоді зазначалося, що продаж дешевого газу здійснюється, зокрема, за наявності підписаного та чинного договору про договірне списання коштів з поточних рахунків оператора газорозподільної системи у випадку заборгованості за відібране "блакитне паливо".
Однак Харківгаз, Харківміськгаз і Дніпропетровськгаз продовжували накопичувати заборгованість та не укладали договорів про договірне списання коштів з власних рахунків. ГК "Нафтогаз України" відмовилася порушувати закон і реалізовувати газ облгазам - боржникам за регульованою ціною.
У пресслужбі Нафтогазу підкреслили, що з липня ситуація із згаданими облгазами не змінилася.
Як повідомлялося, у травні суд передав Національному агентству з питань виявлення, розшуку та управління активами, одержаними від корупційних та інших злочинів (АРМА), 26 регіональних операторів газорозподільних систем. Управителем цих компаній мав стати Нафтогаз, однак він ще не отримав контролю над цими операторами системи газорозподілу.