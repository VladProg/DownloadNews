Питання про перегляд тарифів на електроенергію для населення наразі є відкритим, серед можливих варіантів – 2,40 грн та 2,80 грн за 1 кВт/год для побутових споживачів.

Про це повідомив голова Національної комісії, що здійснює державне регулювання у сферах енергетики та комунальних послуг, Костянтин Ущаповський, передає Укрінформ із посиланням на пресслужбу НКРЕКП.
За словами керівника НКРЕКП, можливе збільшення тарифів для населення пов’язане із значною вартістю відновлення енергетичної інфраструктури.
«Після ворожих обстрілів енергетичних об’єктів для відновлення живлення споживачів використовувались тимчасові схеми подачі електроенергії. Тож для забезпечення проходження нового опалювального сезону такі схеми є неможливими», - зазначив Ущаповський.
Він додав, що в уряді розглядається питання про перегляд тарифів на електроенергію для побутових споживачів.
«Розглядається декілька варіантів встановлення нових тарифів. Серед варіантів є такі: 2,40 грн та 2,80 грн за 1 кВт/год. Головним тут є завдання забезпечити захист вразливих категорій споживачів, розробивши відповідні програми цільового соціального захисту», - наголосив очільник НКРЕКП.
Як повідомлялось, станом на кінець осінньо-зимового періоду енергосистема внаслідок руйнувань та окупації тимчасово втратила 44% атомної генерації, 78% потужностей ТЕС, 66% – блочних ТЕЦ, 12% - ГЕС, 75% - вітрової генерації та понад 20% - сонячної.
За оцінками Світового банку, збитки, завдані інфраструктурі електроенергетики, газу та системи опалення, а також видобутку вугілля в Україні становлять близько 11 млрд доларів.