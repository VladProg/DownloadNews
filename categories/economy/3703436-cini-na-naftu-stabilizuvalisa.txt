Ціни на нафту стабільні на торгах у вівторок, 2 травня, після зниження напередодні на побоюваннях скорочення попиту.

Як передає Укрінформ, про це повідомляє enkorr.
Вартість липневих ф'ючерсів на сорт Brent на лондонській біржі ICE Futures становить $79,27 барель, що на $0,04 (0,05%) нижче за ціну на закриття попередньої сесії. У понеділок ці контракти здешевшали на $1,02 (1,3%), до $79,31 за барель.
Ціна ф'ючерсів на нафту WTI на червень на електронних торгах Нью-Йоркської товарної біржі (NYMEX) піднялася на $0,02 (0,03%), до $75,64 за барель. За підсумками попередньої сесії вартість контрактів зменшилася на $1,12 (1,5%), до $75,66 за барель.
Інвестори чекають чергового підйому базової процентної ставки Федеральною резервною системою (ФРС) цього тижня, турбуючись, що подальше посилення грошово-кредитної політики в США спровокує глобальну рецесію, зазначає Market Watch.
Індекс менеджерів із закупівель (PMI) у переробній промисловості Китаю знизився у квітні до мінімальних за чотири місяці 49,2 пункта з 51,9 пункта у березні, свідчать дані Державного статистичного управління (ДСУ) КНР. Значення індексу нижче за 50 пунктів свідчить про спад активності сектору. PMI у квітні опустився нижче за цю позначку вперше з грудня.
У квітні Brent здешевшала на 0,3%, WTI здорожчала на 1,5%.