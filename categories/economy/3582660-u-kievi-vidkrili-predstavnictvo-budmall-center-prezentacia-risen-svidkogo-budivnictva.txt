У Києві відкрили Budmall Center – виставковий майданчик з модульними будинками, зібраними з вітчизняних матеріалів за новітніми енергоефективними технологіями.

Про це Укрінформу повідомив Тарас Демкура, засновник проєкту Budmall Center, віцепрезидент Українського національного комітету Міжнародної торгової палати.
«Марічка», «Любов», «Надія», «Стефанія» - такі назви мають модульні будинки від українських виробників. Їх зібрано на одному майданчику в столичному Budmall Center.
Проєкт представляє Ukrainian Wooden House Cluster – ініціатива, яка об’єднала потужності та ідеї понад 30 представників української лісопереробної галузі. Готові каркасні, сіп-панельні будинки, барнхауси вже сьогодні можуть стати частиною модульних містечок для українців, які вимушені переїздити в безпечніші місця або облаштовуватися після повернення додому.

«Ідея виникла, коли на Тернопільщину з початком війни почали прибувати тисячі людей. У нас створили центр для переміщених осіб на 150 осіб, але цього виявилося замало. Саме тоді ми з партнерами почали вивчати ідею створення модульних будинків – швидких, екологічних, мобільних, які можна зібрати буквально тут і зараз, без тяганини та оформлення купи дозвільних документів», - розповідає Демкура.
Основною перевагою таких будинків є швидкість та відносна легкість, з якою їх зводять. Зазвичай такий будиночок готовий приймати своїх мешканців вже за три тижні від початку зведення.
А головною принадою каркасних споруд, представлених у Budmall Center, є їхня екологічність та енергофективність. Таке житло не потребує класичних систем опалення: досягнути бажаного рівня комфорту взимку або влітку можна, встановивши інверторні батареї або керамічний обігрівач. Ба, навіть твердопаливний камін, за бажанням.

Електроенергію можна отримувати із сонячних панелей, встановлених на даху.
«Наші будинки - не просто про комфортне житло, вони про нову філософію облаштування життя. Вони - про життя в гармонії з собою і з природою. Їх можна поставити серед лісу, на березі річки. З них можна створювати цілі екопоселення, рекреаційні зони для відпочинку та реабілітації. Це потенціал для розвитку туристичних об’єктів», - продовжує Демкура.
За його словами, в Микуличині на Івано-Франківщині така база вже майже готова. Поруч із будинком можна поставити дерев’яний чан, хамам, сауну.
"На майданчику Budmall Center у Тернополі у нас навіть є курник на 20 курочок. Запрошую разом з дітьми приїхати, подивитися, відпочити, погодувати навіть можна", - хвалиться Тарас.
Завдяки швидкості, мобільності та помірній ціновій політиці (середня вартість квадратного метра з оздобленням в такому будинку складає 550 доларів США) модульні будинки сьогодні можуть стати альтернативою класичним довгобудам, принаймні для тих українців, які потребують прихистку вже зараз.

Засновники проєкту наразі ведуть перемовини з донорськими організаціями, благодійними фондами, місцевою владою щодо співпраці у питанні забезпечення таким житлом українців.
За словами співзасновника кластеру, голови Advanter Group Андрія Длігача, коли рішення, яке б задовольнило всі сторони, буде знайдено, доведеться розв’язувати наступне завдання – пошук потужностей.
«Є виробництва, які намагаються складати до тисячі будинків на рік. Але нам потрібні десятки тисяч, і якнайшвидше. Тому й виникла ідея створити кластер, у рамках якого виробники готових будинків, панелей, обладнання, архітектори та інші фахівці змогли б об'єднуватися, шукати спільні рішення, створювати єдині стандарти, які дозволять будувати таке житло ще швидше та дешевше», - підкреслив Длігач.
Завдяки об’єднанню, впевнені підприємці, буде простіше і масштабувати проєкт з перспективою виходу на європейські і не тільки ринки.
"Коли ми задовольнимо потреби внутрішнього ринку, ми так само консолідовано зможемо вийти і на зовнішній. Бо експортний потенціал у нашої лісопереробної галузі потужний – наші вироби якісні та дешевші в рази за європейські аналоги", - переконаний Длігач.
До речі, в жовтні команда проєкту очікує отримати сертифікати відповідності готових конструкцій найкращим європейським стандартам енергоефективності та екологічності.
«Нашу ідею ми вже представили в Лугано, в Давосі. Ми побачили, що Європа позитивно налаштована на співпрацю з українським виробником. Тому нам є куди рухатися», - підсумував Демкура.
Окремо він подякував за підтримку і активну участь у події керівнику Офісу з розвитку підприємництва та експорту Андрію Ремізову, секретарю Національної інвестиційної ради при Президенті України Галині Янченко, першому заступнику міністра економіки України Денису Кудіну, раднику командувача сил територіальної оборони Збройних сил Україні Сергію Левченку, президентці Всеукраїнської громадської організації «Жива планента», голові громадської ради при Міндовкіллі Світлані Берзіній, Людмилі Марченко, Ользі Сумській та Віталію Борисюку та всім присутнім на відкритті майданчика.
Ukrainian Wooden House Cluster об'єднує учасників будівельного ринку деревообробної промисловості України, які прагнуть спільно вирішити питання відбудови країни, впровадження інновацій у галузі та розвитку експорту дерев'яних будинків на європейський та світовий ринки.