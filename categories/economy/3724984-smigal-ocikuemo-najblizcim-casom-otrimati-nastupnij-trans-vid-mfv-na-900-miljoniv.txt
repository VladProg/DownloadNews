Україна очікує найближчим часом отримати наступний транш від Міжнародного валютного фонду на суму 900 млн доларів.

Про це сказав Прем’єр-міністр Денис Шмигаль на засіданні уряду, передає Укрінформ.
“На сьогоднішньому засіданні уряду також ухвалюємо ключове рішення для макрофінансової стабільності держави - затверджуємо оновлені Лист про наміри та Меморандум з Міжнародним валютним фондом про економічну та фінансову політику”, - зазначив Шмигаль.
За його словами, у документах зафіксовані зобов’язання України, які вона вже реалізує та буде реалізовувати в майбутньому.
“Це, зокрема, покращення бізнес клімату, посилення верховенства права, боротьба з корупцією. Очікуємо найближчим часом отримати наступний транш від фонду на суму 900 млн доларів”, - сказав Шмигаль.
Як повідомлялося, продовження співробітництва України з МВФ позитивно вплине на переговорний процес зі Світовим банком, Європейською комісією та іншими міжнародними організаціями щодо залучення фінансових ресурсів.
Фото: КМУ