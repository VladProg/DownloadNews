На знак пошани до героїв, захисників і мешканців Маріуполя Національний банк випустив пам’ятну медаль "Місто героїв – Маріуполь".

Як передає Укрінформ, про це НБУ повідомив у Телеграмі.
Дизайн для медалі створила київська художниця Марина Куц. За її задумом, реверс медалі містить образ відданого Україні воїна, навколо якого – стилізовані уламки, зброя, перехрестя прицілу.

На аверсі медалі зображено композицію, що символізує місто-герой: фасад драматичного театру під прицілом та стилізовані конструкції Азовсталі, на які летять бомби.
У написанні слова "Маріуполь" літеру "і" заміняє свічка як символ пам’яті за загиблими, а літера "о" імітує карту міста, створену з двох профілів – дитячого та дорослого, як символ примусової депортації.
Унизу на тлі стилізованих хвиль зображено якір – один з геральдичних елементів, що міститься на гербі Маріуполя. Це образ надії на звільнення та відродження українського міста.
Медаль виготовлено з нейзильберу, її тираж – до 100 000 штук (у тому числі до 50 000 штук у 2022 році).