Якість українського зерна є орієнтиром для багатьох країн, зокрема, деякі європейські країни змішують його зі своїм задля підвищення якості.

Як повідомляє кореспондент Укрінформу, про це заявив міністр аграрної політики та продовольства України Микола Сольський в ефірі телемарафону «Єдині новини».
"Якщо ми говоримо про якість українського зерна, то вона вже давно досить висока і вже давно є орієнтиром для інших країн. Ті, хто в ринку, чудово про це знають. Багато європейських країн протягом останніх 5-7 років брали українське зерно, щоб змішати зі своїм, щоб підняти якість", - сказав він.
Міністр пояснив, що вирощування зерна - це складний технологічний процес, який залежить від погоди та інших факторів. Зокрема, якість залежить від сезону.
За словами Сольського, у нинішньому сезоні немає претензій від закордонних покупців до якості українського зерна. Питання якості, додав він, постало один раз, коли Словаччина знайшла в одній партії зерна з України залишки гербіцидів, які не використовуються в Європі.
Втім, зазначив очільник Мінагрополітики, заборону на імпорт агропродукції з України Словаччина запровадила не через претензії до якості зерна, а на основі власних правил торгівлі, які передбачені законодавством країни.
"Очевидно, що мотивацією для прийняття цих рішень є те, що через українське зерно в такій кількості, яка була останнім часом, місцеві фермери не можуть його продати дорожче. Але, з моєї точки зору, це дискусійне питання. Тому що глобальні ціни, які впливають абсолютно на всі ціни: і в нас, і в поляків, і в румунів, і в словаків, знизилися цієї весни порівняно з тим, що були декілька місяців тому", - підкреслив Сольський.
На його думку, також є інші причини для заборони імпорту української аграрної продукції, зокрема, майбутні вибори в сусідніх країнах.
Міністр наголосив, що Україна з розумінням ставиться до всіх обставин та продовжує діалог з усіма міжнародними партнерами.
Як повідомляв Укрінформ, Польща, Угорщина, Словаччина та Болгарія ввели тимчасову заборону на імпорт зерна та інших видів сільськогосподарської продукції з України. Словаччина напередодні цього рішення також припинила переробку українського зерна у зв'язку з тим, що в одній з партій було виявлено пестицид, який заборонений в ЄС.