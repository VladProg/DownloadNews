Український автопарк у листопаді поповнили близько 5,4 тис. нових легкових автомобілів – на 74% більше, ніж роком раніше, проте на 6% менше порівняно з жовтнем поточного року.

Як передає Укрінформ, про це повідомила Асоціація автовиробників України (Укравтопром) у Телеграмі.
«У минулому місяці українці придбали близько 5,4 тис. нових легкових авто. Відносно попереднього місяця реєстрації нових легковиків зменшились на 6%. Вочевидь вплинуло блокування кордону польськими перевізниками, через що строки доставки машин в Україну збільшилися, відповідно й очікування авто споживачами», – зазначається у повідомленні.
Найпопулярнішою маркою на ринку нових авто у листопаді залишалася Toyota – за місяць було зареєстровано 854 нових авто цієї японської марки. Відносно жовтня поточного року, продажі нових "Тойот" зменшились на 8%, але зросли на 22% порівняно з листопадом 2022 року.
Другою за популярністю була марка Skoda, реєстрації автомобілів якої зросли на 8% порівняно із жовтнем поточного року та на 90% порівняно з листопадом 2022 року – до 517 штук.
Третій результат продемонструвала марка Volkswagen, продажі якої порівняно із попереднім місяцем зменшилися на 17%, проте зросли в 3,7 раза порівняно з листопадом минулого року – до 476 штук.
У ТОП-10 місяця також потрапили: Renault – 383 одиниць; Nissan – 309 од.; BMW – 253 од.; Mercedes-Benz – 222 од.; Mazda – 189 од.; Suzuki – 180 од.; Citroen – 178 од.
Титул бестселера місяця отримав кросовер Renault Duster. У листопаді свої перші номерні знаки отримали 355 авто цієї моделі.
Всього за 11 місяців 2023 року українці придбали 55 тис. нових легкових авто, що на 61% більше, ніж за аналогічний період 2022 року.
Як повідомлялося, український автопарк у жовтні поповнили понад 5,7 тис. нових легкових автомобілів, що на 83% більше, ніж торік і на 0,7% - відносно вересня.