У середу, 23 листопада, з 00:00 до 24:00 у всіх регіонах України застосовуються планові відключення електроенергії.

Як передає Укрінформ, про це у Фейсбуці повідомляє НЕК "Укренерго".
"Сьогодні, 23 листопада, з 00:00 до 24:00 у всіх регіонах України застосовуються планові відключення. Це наслідок неодноразових ракетних атак ворога на мережі компанії, а також на електростанції, які виробляють електроенергію. Ми працюємо над тим, щоб якомога швидше відновити все обладнання, пошкоджене російськими ракетами та дронами", - підкреслили у компанії.
Як нагадали в Укренерго, графіки відключень складають та застосовують обленерго, перелік яких можна знайти за посиланням.
Укренерго не відключає конкретні будинки, вулиці чи міста, а надає обленерго лише обсяги (мегавати), на які треба зменшити споживання, ідеться в повідомленні.
Як повідомляв Укрінформ, за даними Прем'єр-міністра Дениса Шмигаля, збитки Укренерго через агресію росії становлять понад 70 мільярдів гривень.