Тимчасова адміністративна колегія Антимонопольного комітету України оштрафувала ПВКФ «Фіалка» і ТОВ «Стиль-Декор» на загальну суму 92,09 млн грн за змову під час участі у закупівлі на реконструкцію стадіону «Авангард» у місті Рівному.

Як передає Укрінформ, про це повідомляє пресслужба АМКУ.
Під час розгляду справи комітет встановив, що приватна виробничо-комерційна фірма «Фіалка» і товариство з обмеженою відповідальністю «Стиль-Декор» узгоджували між собою поведінку під час участі у торгах, через що конкуренцію між ними було усунуто.
Замовником реконструкції було управління капітального будівництва виконавчого комітету Рівненської міської ради. Очікувана вартість закупівлі становила 202,26 млн грн (з ПДВ).
Як зазначили в АМКУ, штраф, накладений Комітетом за результатами розгляду цієї справи, є найбільшим штрафом за змову під час публічних закупівель у 2022 році.
Як повідомляв Укрінформ, АМКУ у грудні цього року оштрафував п’ять компаній на 3.98 млн грн за змову на торгах із продажу майнових комплексів птахофабрики у Києві та Київській області.