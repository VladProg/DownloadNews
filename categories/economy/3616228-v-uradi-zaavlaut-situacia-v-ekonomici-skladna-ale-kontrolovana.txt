Уряд має сценарії дій залежно від того, як розвиватиметься ситуація; для допомоги бізнесу в Україні реалізують низку програм.

Про це заявила перший віцепрем’єр-міністр – міністр економіки Юлія Свириденко на засіданні Комітету ВР з питань економічного розвитку, повідомляє Укрінформ із посиланням на пресслужбу міністерства.
«За підсумками ІІІ кварталу ми зазначали, що вже пройшли пік падіння та перебували на плато. Підстави для оптимізму були: падіння ВВП в ІІІ кварталі уповільнилось, динаміка зовнішньої торгівлі покращилась. Однак руйнування, яких у жовтні зазнала наша енергетична інфраструктура, змусили нас до другого читання проєкту держбюджету на 2023 рік уточнити прогнози», - зазначила Свириденко.
При цьому, на її переконання, ситуація залишається складною, але контрольованою.
Перший віцепрем’єр поінформувала народних депутатів України про поточний стан економіки, а також про подальші плани уряду щодо реформ.
Так, зокрема, було зазначено, що триває підготовка рішень з децентралізації, реформ інтелектуальної власності, Держпраці, Держрезерву, державних підприємств тощо.
Також триває мала приватизація: від 19 вересня, коли вона була відновлена, проведено 58 результативних аукціонів. До кінця року планується проведення ще понад 120 аукціонів.
Працює мобілізаційна економіка: мобзавдання виконують майже 30 тис. підприємств. Для допомоги бізнесу уряд запровадив та реалізує низку програм. Так, зокрема, надзвичайний попит мають грантові програми.
На сьогодні, за інформацією Свириденко, на отримання грантів та мікрогрантів подано понад 15 300 заявок. Ухвалено позитивні рішення по 2 396 заявках на 1,8 млрд грн.
Також триває програма «Доступні кредити 5-7-9%»; від початку її реалізації видано 50 тис. кредитів на 153,5 млрд грн.
Водночас уряд активно працює над питаннями залучення інвестицій в Україну, зокрема через платформу Advantage Ukraine, та над забезпеченням страхування воєнних ризиків для інвесторів.
Як повідомляв Укрінформ, скасування ПДВ та ввізного мита на енергообладнання дасть змогу знизити ціни та наситити український ринок товарами, що допоможуть громадянам і бізнесу пережити періодичні відключення електроенергії.