Заступник керівника Офісу Президента Кирило Тимошенко повідомив, що цього тижня до Верховної Ради внесуть законопроєкт про Фонд відновлення України.

Про це він сказав на брифінгу в межах IX Всеукраїнського Форуму Місцевого Самоврядування - 2022, що проходить у Львові, повідомляє кореспондент Укрінформу.
“На цьому тижні подаємо законопроєкт до Верховної Ради про Фонд відновлення. Звісно, будемо просити парламентаріїв швидко його проголосувати, щоб вже цього року Фонд відновлення запрацював, і всі проєкти відновлення йшли вже через цей фонд, тому що зараз це точкові проєкти по відновленню, які впроваджуються різними системами фінансування від наших донорів”, - сказав Тимошенко.
Він розповів, що Фонд відновлення України буде займатися як збором коштів на відновлення, так і проєктами по відновленню, фінансуванням проєктів відновлення.
“Найголовніше, що ми проговорювали з усіма іноземними партнерами, Фонд відновлення буде контролюватися країнами-донорами, які будуть допомагати у відновленні. Наглядова рада Фонду буде складатися з 75% саме країн-донорів і міжнародних організацій, і саме ця наглядова рада буде обирати й менеджмент, і далі впроваджувати всі ініціативи фонду”, - зауважив заступник керівника ОП.
На уточнююче запитання, як працюватиме фонд, Тимошенко відповів, що інформація про об’єкти, які потрібно відновлювати, подаватиметься до Фонду відновлення.
“Фонд буде проводити всі процедури закупівель, обирати підрядника. І далі буде заключатися тристоронній контракт між фондом, балансоутримувачем цього об’єкта відновлення і підрядною організацією, яку вибере фонд. Ми сподіваємося, що це пришвидшить всі процеси по відновленню. Чому ми впровадили цей фонд? Тому що в кожної країни є свої погляди на те, яким чином фінансувати відновлення. В когось окремі фонди, хтось через міжнародні оганізації це робить. Саме тому після консультацій з партнерами вибрали одне рішення, яке буде зрозуміле для всіх, яке буде дуже прозоре для всіх і впровадимо його цього року”, - підкреслив Тимошенко.
Як повідомлялося, раніше керівник Офісу Президента Андрій Єрмак та його заступник Кирило Тимошенко презентували послам кількох іноземних держав проєкт Фонду відновлення України.