З початку 2023 року року прибуток Державного експортно-імпортного банку України (Укрексімбанку) становив 1,2 млрд грн.

Як передає Укрінформ, про це повідомила пресслужба на сайті банку.
Зазначається, що прибутковість є результатом активної підтримки банком економіки країни. На сьогодні Укрексімбанк має найбільший у банківській системі кредитний портфель у 118 млрд грн.
Як зазначили в банку, незважаючи на повномасштабну війну, обслуговування кредитів клієнтами залишається на належному рівні, що свідчить про якість портфеля. Цьому сприяють розуміння працівниками фінустанови поточних бізнес-моделей та ефективний діалог з позичальниками.
Окрім того, Укрексім утримує лідируючі позиції на ринку купівлі/продажу іноземної валюти: за січень - квітень банк заробив на валютних операціях близько 184 млн грн.
Сильна позиція щодо ліквідності дозволила Укрексіму достроково погасити кредити рефінансування НБУ більш як на 13 млрд грн лише з початку року. А повністю розрахуватися з Нацбанком у фінустанові планують до кінця першого півріччя 2023 року.
«Мета 2023 року - підтримка реального сектору економіки і розбудова подальших взаємовідносин з міжнародними фінансовими організаціями, зокрема, з метою повоєнної відбудови. Цифровізація та поліпшення операційних процесів перебувають у фокусі нашої уваги. Так, у найближчому майбутньому матимемо змогу запропонувати клієнтам більш технологічний і суттєво спрощений механізм надання передекспортного та постімпортного фінансування», - заявив голова правління банку Сергій Єрмаков.
Як повідомлялось, серед пріоритетів Укрексімбанку - фінансування критичних галузей економіки України та бізнесу, який розвиває експортний потенціал, здійснює ефективний імпорт та імпортозаміщення; розробка та реалізація широкої лінійки фінансових продуктів та програм МФО, а також скорочення кількості непрацюючих кредитів (NPL).