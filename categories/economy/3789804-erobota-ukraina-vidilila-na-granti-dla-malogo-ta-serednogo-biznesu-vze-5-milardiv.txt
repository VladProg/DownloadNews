За програмою єРобота держава інвестувала у розвиток малого та середнього бізнесу через гранти 5 млрд грн.

Як передає Укрінформ, про це повідомляє пресслужба Мінекономіки.
“Гранти від держави на старт або розвиток бізнесу за проєктом єРобота вже отримали майже 9 тисяч українців. Понад 2 тисячі з них взяли грантові кошти саме на відкриття власної справи, інші - на масштабування бізнесу, нарощування виробництва, розробку й запуск нових напрямків. Загалом держава інвестувала в активізацію підприємництва через гранти 5 млрд грн”, - зазначила перший віцепрем’єр-міністр України - міністр економіки Юлія Свириденко.
За її словами, ці інвестиції не лише у розвиток малого й середнього бізнесу, це й інвестиції в покращення ситуації на ринку праці, адже отримувачі грантів, реалізуючи свої проєкти, створять близько 35 тисяч нових робочих місць.
Загалом з початку запуску проєкту єРобота у липні 2022 року за програмою “Власна справа” - видано 8 013 мікрогрантів на 1,9 млрд грн, на розвиток переробних підприємств - видано 487 грантів на 2,5 млрд грн, на садівництво та розвиток тепличного господарства - видано 133 гранти на 555 млн грн, ветеранам та членам їхніх родин - видано 120 грантів на 45 млн грн.
Як повідомлялось, проєкт єРобота був запроваджений Урядом в липні 2022 року для надання підтримки бізнесу та стимулювання створення нових робочих місць. Він включає кілька грантових програм. Зокрема, це програми мікрогрантів на відкриття чи розвиток власного бізнесу, грантів на створення й розвиток переробних підприємств, закладки саду та виноградарства, тепличного господарства.