Гендиректор МАГАТЕ Рафаель Гроссі наголосив, що нові обстріли території Запорізької АЕС 26-27 вересня демонструють "нагальну необхідність" створення зони ядерної та фізичної безпеки навколо станції, і що він готовий продовжити консультації з цього приводу в Україні та росії.

Як передає Укрінформ, відповідна заява Гроссі опублікована у вівторок на сайті МАГАТЕ.
"Цього тижня територія Запорізької атомної станції зазнала нових обстрілів, вибухом було вибито вікна в одному з турбінних залів, що вкотре підкреслило нагальну необхідність створення зони ядерної та фізичної безпеки навколо станції", - заявив Гроссі.
Відповідно до присутніх на АЕС експертів МАГАТЕ, обстріл стався у понеділок близько 17:00 за місцевим часом поблизу електророзподільчої станції об'єкта, за кілька сотень метрів від навчально-тренувального центру, але "повідомлень про пошкодження не надходило". Також було чутно інші вибухи трохи далі.
Крім того, у вівторок, близько 8 ранку, відбулися ще два вибухи біля каналу, яким постачається вода з резервуара на станцію для її системи охолодження, що є важливим елементом ядерної безпеки. Відповідно до експертів МАГАТЕ, конструкції станції та обладнання не постраждали, але було вибито вікна в машинному залі реакторного блоку № 2.
"Обстріли та вибухи цього тижня на території ЗАЕС відбулися після кількох днів без таких інцидентів. Вони показують, що загальна ситуація залишається нестабільною і що необхідні негайні дії, щоб зменшити ризик великої аварії на найбільшій атомній електростанції Європи, яка зараз розташована посеред зони бойових дій", - заявив Гроссі.
Зазначається, що минулого тижня в Нью-Йорку генеральний директор МАГАТЕ почав переговори з росією та Україною щодо узгодження та впровадження зони ядерної та фізичної безпеки навколо ЗАЕС. Під час свого виступу на генеральній конференції МАГАТЕ у понеділок він повідомив, що готовий продовжувати консультації в обох країнах.
Як повідомлялося, росія під час повномасштабного вторгнення в Україну здійснила окупацію Запорізької АЕС, а також Чорнобильської АЕС, територію якої пізніше було залишено. Крім того, агресор продовжує обстріли з важкого озброєння ядерних об’єктів, міста-супутника ЗАЕС Енергодар, тероризує та піддає тортурам співробітників ЗАЕС, здійснює пуски крилатих ракет над майданчиками атомних електростанцій.
15 вересня Рада керуючих МАГАТЕ прийняла резолюції, у якій підтримала заклик до рф стосовно негайного припинення всіх дій проти Запорізької атомної електростанції та будь-якого іншого ядерного об’єкта в Україні.