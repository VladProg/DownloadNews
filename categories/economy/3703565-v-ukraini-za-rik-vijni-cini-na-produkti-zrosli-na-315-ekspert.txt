За рік повномасштабного вторгнення продукти харчування в Україні подорожчали на 31,5%.

Про це розповів директор Національного наукового центру «Інститут аграрної економіки» Юрій Лупенко, передає Укрінформ із посиланням на пресслужбу інституту.
Він зазначив, що у березні 2022 року ціни на продукти харчування в Україні зросли на 6,4% проти лютого і до червня продовжували зростати значними темпами. У жовтні 2022 року було зафіксовано найбільше зростання цін після березня – на 4,2%, після чого темпи приросту знизилися до 0,5-0,7% на місяць.
За словами Лупенка, у березні цього року проти лютого 2023 року ціни на продукти харчування зросли на 2,3%. Найбільше збільшилися ціни на овочі - на 17,3%, на другому місці – яйця (+1,8%), далі сир і м’який сир (+ %). Ціни на інші продукти зросли менше, ніж на 1%, а на олію соняшникову та хліб і хлібопродукти знизились.
Науковець додав, що у березні 2023 року продовжилося сповільнення темпів зростання споживчих цін на продукти харчування. Загалом вони зросли на 26,5% проти відповідного місяця 2022 року, тоді як у лютому цього року проти лютого 2022 року – на 31,5%. У січні 2023 року проти січня минулого року ціни зросли на 32,8%.
Основними продуктами, які стримували загальне зростання цін у лютому 2023 року, були яйця, які подешевшали у порівнянні з січнем на 1,9%, олія соняшникова (-0,4%) та інші їстівні тваринні жири (-1,5%). У березні подешевшали олія соняшникова (-0,7%), інші їстівні тваринні жири та хліб і хлібопродукти (-0,1%).
Експерт пояснив, що гальмування споживчих цін на продукти харчування відбувається вже протягом п’яти місяців після піку у жовтні 2022 року, коли їх зростання проти відповідного місяця 2021 року досягло 36,1%.
За оцінками Лупенка, тенденція зменшення цін проти попереднього місяця намітилася у листопаді 2022 року – на 0,5% проти 4,2% у жовтні. Втім, з початку 2023 року цей тренд змінився на зростаючий: у січні–лютому – на 1,4-1,5%, у березні – на 2,3%.
Він прогнозує, що враховуючи тенденції минулих років, включаючи і воєнний 2022 рік, а також прогнози щодо обсягів виробництва та споживання на 2023 рік, можна очікувати сповільнення зростання і, навіть, зниження середніх споживчих цін на окремі продукти харчування по мірі надходження продукції нового врожаю.
Як повідомляв Укрінформ, за даними Державної служби статистики України, інфляція на споживчому ринку України у березні 2023 року порівняно з лютим становила 1,5%, з початку року – 3%, порівняно з березнем 2022 року - 21,3%.