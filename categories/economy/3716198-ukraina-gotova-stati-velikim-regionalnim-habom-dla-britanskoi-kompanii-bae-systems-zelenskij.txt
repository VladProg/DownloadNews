Президент Володимир Зеленський обговорив з керівництвом британської компанії BAE Systems можливості локалізації в Україні виробництва та ремонту продукції підприємства.

Про це глава держави повідомив у Телеграмі, передає Укрінформ.
«Зустріч із представниками британської оборонної компанії BAE Systems: виконавчим директором Чарльзом Вудберном, керуючим директором Гебі Костіган і директором із питань співробітництва з Україною Крістіаном Сіаром. Обговорили локалізацію виробництва в Україні», - зазначив Зеленський.

Він також проінформував, що під час зустрічі домовилися розпочати роботу з відкриття офісу BAE Systems в Україні, а згодом і потужностей із ремонту та виробництва продукції компанії.
«Ми готові стати великим регіональним хабом для ремонту та виробництва різних видів продукції компанії BAE Systems і зацікавлені в більш глобальних відносинах, ніж ті, що є зараз», - додав Президент.
BAE Systems — британське транснаціональне підприємство, що спеціалізується в оборонній та аерокосмічній галузях, а також в інформаційній безпеці. Належить до найбільших оборонних компаній світу.
Фото: ОП