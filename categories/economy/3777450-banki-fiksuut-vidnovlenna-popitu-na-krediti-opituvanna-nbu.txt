Банки у ІІІ кварталі фіксують зростання попиту на корпоративні гривневі кредити та на кредити населенню; більшість банків очікують на подальше зростання корпоративного та роздрібного кредитного портфелів у наступні 12 місяців.

Як передає Укрінформ, про це свідчать результати щоквартального опитування банків про умови кредитування, повідомляє пресслужба НБУ.
"Найбільше зростання попиту в корпоративному сегменті, за даними банків, спостерігається з боку великих підприємств, у роздрібному – на іпотеку (зростання чотири квартали поспіль). У ІV кварталі банки очікують на зростання попиту і на корпоративні, і на роздрібні кредити", - йдеться в повідомленні.
Якість позик, за даними опитування, не зміниться, проте окремі великі гравці заявили про погіршення якості кредитів домогосподарствам. Обсяги фондування, на думку респондентів, продовжать зростати, і п’ятий квартал поспіль банки розраховують на приплив коштів від населення. Боргове навантаження малих та середніх підприємств і великих компаній, за оцінками банків, два квартали поспіль знижується до середнього рівня. Водночас боргове навантаження домогосподарств дещо нижче за середнє.
Рівень схвалених заявок на кредити для бізнесу у ІІІ кварталі підвищився, передусім на кредити малих та середніх підприємств, короткострокові та валютні позики. Надалі зростає рівень схвалених заявок на роздрібні кредити, більшою мірою на споживчі. Кредитні стандарти для бізнесу у ІІІ кварталі не змінилися вперше з початку повномасштабного вторгнення після тривалого періоду їх посилення. Кожен п’ятий респондент зазначив навіть про певне пом’якшення стандартів. У ІV кварталі банки планують дещо послаблювати кредитні стандарти для всіх типів позик, крім валютних.
Кредитні стандарти домогосподарствам пом’якшуються третій квартал поспіль. Банки планують і надалі пом’якшувати стандарти для споживчих кредитів, водночас для іпотечних – залишать незмінними. Фінустанови повідомили про незначне зростання кредитного ризику протягом ІІІ кварталу. Упродовж наступного кварталу очікується підвищення кредитного та процентного ризиків, а найбільше – валютного.
Як повідомлялось, опитування про умови банківського кредитування проводилося з 15 вересня до 6 жовтня 2023 року серед кредитних менеджерів банків. Відповіді надали 25 фінансових установ, частка яких у загальному обсязі активів банківської системи становить 96%.