Укрнафта хоче отримати в управління корпоративні права компанії «Укрнафтобуріння», яка частково раніше належала бізнесмену Ігорю Коломойському та його партнерам.

Як передає Укрінформ, про це йдеться у листі Укрнафти на адресу Міністерства економіки, з яким ознайомилося РБК-Україна.
Зазначається, що компанія хоче отримати в управління "Укрнафтобуріння", ТОВ "Сахалінське", ТОВ "Сіріус-1" та ТОВ "Іст Юроуп Петролеум", які частково раніше належали бізнесмену Ігорю Коломойському та його партнерам, а на початку квітня за рішенням суду були передані АРМА.
Аргументуючи своє бажання, у компанії зазначають, що Укрнафта має технічні та практичні можливості щодо збільшення видобутку газу, нафти на Сахалінському родовищі і, як наслідок, може збільшити виробництво нафтопродуктів.
Як повідомлялося, Печерський районний суд міста Києва 11 квітня 2023 року передав корпоративні права ПрАТ «ВК «Укрнафтобуріння» на баланс Національного агентства України з питань виявлення, розшуку та управління активами, одержаними від корупційних та інших злочинів (АРМА).
Фото: censor.net.ua