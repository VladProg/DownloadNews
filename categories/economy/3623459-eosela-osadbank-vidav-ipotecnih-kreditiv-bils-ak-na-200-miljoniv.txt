Із початку відновлення іпотечного кредитування Ощадбанк видав кредитів більш як на ₴200 мільйонів.

Як передає Укрінформ, про це повідомляє пресслужба банку.
"Ощадбанк продовжує розвивати іпотечне кредитування, утримуючи частку ринку понад 90%. З моменту його відновлення банк видав понад 200 млн грн кредитів на придбання житла. Це понад 220 кредитів, серед яких понад 60 видано в рамках державної програми єОселя", - йдеться у повідомленні.
Зазначається, що доступний іпотечний кредит під 3% річних отримали переважно військовослужбовці з 9 областей України та Києва.
Крім державних програм єОселя та «Доступна іпотека 7%», клієнтам доступні також інші програми. У межах програми «Звісно, зручно» можна придбати у кредит нерухомість на вторинному ринку за ставкою від 16,9% річних. «Споживчий кредит під іпотеку» – для тих, хто розглядає варіанти придбання житла від забудовника, але запропоновані ним умови не влаштовують. Ставка – від 16,9% річних. У такому випадку можна скористатись споживчим кредитом, зокрема на купівлю омріяної нерухомості на первинному ринку під заставу вторинного житла.
Також можна взяти кредит на власні потреби – на ремонт у квартирі, придбання нових меблів тощо. Програма «Перекредитування» – для тих клієнтів, яких не влаштовують діючі ставки за іпотечними договорами в інших банках та фінансових установах, зі ставкою від 16,9% річних.
Як повідомляв Укрінформ, з кінця липня Ощадбанк відновив іпотечне кредитування.