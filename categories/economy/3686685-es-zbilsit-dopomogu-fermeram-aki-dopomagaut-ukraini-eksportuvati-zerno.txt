Лідери країн ЄС під час зустрічі у Брюсселі обговорили можливість збільшення цільової допомоги для фермерів у «прифронтових» державах, які допомагають Україні експортувати велику кількість зерна і водночас потерпають від пов’язаного з цим зменшення цін на ринку.

Про це у четвер у Брюсселі під час прес-конференції за підсумками першого дня роботи саміту ЄС заявила президентка Європейської комісії Урсула фон дер Ляєн, повідомляє кореспондент Укрінформу.
«Я хочу відзначити великий успіх «коридорів солідарності» які дозволяють Україні, разом із Чорноморською зерновою ініціативою, експортувати велику кількість зерна та інших сільськогосподарських товарів . У цьому контексті важливо, - і ми обговорили це сьогодні (23 березня - ред.), допомогти нашим фермерам в ЄС, стикаються із ринковими наслідками, тому що дуже багато зерна зараз надходить на європейський ринок, і це впливає на ціни. Ті країни, що знаходяться на передовій, та найбільше допомагають діяльності «коридорів солідарності», не мають страждати від цих недоліків», - зауважила фон дер Ляєн.
Вона повідомила, що як перший крок ЄС мобілізував більше 56 мільйонів євро з надзвичайного сільськогосподарського резерву, але цього виявилося недостатньо, що знайшло прояв під час дискусії серед лідерів цього вечора.
«Я вдячна Румунії, яка підняла це питання, та запропонувала, щоб ми розглянули можливість збільшення обсягу допомоги для наших фермерів у країнах, що перебувають на передовій», - сказала Урсула фон дер Ляєн.
Як вже повідомлялося, після початку військового вторгнення в Україну росія заблокувала українські порти та зупинила експорт українського зерна та продуктів харчування на зовнішні ринки, що спричинило продовольчу кризу та загрозу голоду у найбільш вразливих країнах Африки, Азії та Південної Америки. Для вирішення цієї кризи ЄС створив так звані «коридори солідарності» на кордонах з Україною, які дозволили вивезти десятки мільйонів тон українського зерна з використанням залізничного та автомобільного транспорту, а також через внутрішні водні шляхи.
Фото: ОПЗ