Уряд схвалив проєкт закону, який передбачає приєднання АТ «Магістральні газопроводи України» до ТОВ «Оператор газотранспортної системи України».

Про це повідомив у Телеграмі постійний представник уряду у Верховній Раді Тарас Мельничук, передає Укрінформ.
«Законопроєкт визначає одноразову спеціальну процедуру корпоративної реформи оператора газотранспортної системи України шляхом приєднання АТ «Магістральні газопроводи України» до ТОВ «Оператор газотранспортної системи України», - зазначив він.
Мельничук додав, що документ також спрямований на усунення складної системи управління підприємствами газотранспортної системи України, з урахуванням Керівних принципів ОЕСР щодо корпоративного врядування на підприємствах державної форми власності.
Як повідомлялося, АТ «Магістральні газопроводи України» є єдиним акціонером ОГТСУ. Власником МГУ є держава в особі Кабінету Міністрів України.
У березні 2023 року в Енергетичному співтоваристві заявили, що вважають за потрібне ліквідацію МГУ, а також мають занепокоєння щодо фінансового стану ОГТСУ.