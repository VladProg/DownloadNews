Директор Національного демократичного інституту в Україні Марцін Валецкі вважає, що дискусії стосовно продовольчого експорту з України до країн ЄС і, зокрема, до Польщі є природними і демократичними і нічим не відрізняються від тих, які час від часу точаться в ЄС.

Таку думку Валецкі висловив під час спеціальної події «Про головне: фронт і відновлення» Київського безпекового форуму, повідомляє кореспондент Укрінформу.
Експерт зазначив, що Польща є однією з країн, які найбільше допомагали Україні з перших місяців російської агресії, а згідно з останніми опитуваннями, 76% поляків позитивно ставляться до українців.
"Ці дискусії, які зараз є (щодо продовольчого експорту з України - ред.), зовсім не відрізняються від тих, які у нас були у межах Європейського Союзу з Францією щодо рибальства або Швецією (щодо великого полювання на вовків - ред.) Ці всі суперечки є природними і демократичними", - сказав директор Національного демократичного інституту в Україні.
На його думку, оскільки стратегічною метою для України є членство в ЄС, необхідно працювати задля того, щоб виконати всі необхідні критерії.
Валецкі зауважив що ці критерії - лише "розігрів, розминка перед марафоном", а справжній марафон почнеться після початку перемовин про повноправне членство України в ЄС.
"Це вимагатиме і плюралізму в ЗМІ, і в інших речах, і там уже не буде ніякого простору для помилки, оскільки, якщо цього не буде, політики в ЄС будуть часто використовувати аргументи, що Україна не готова до членства. Копенгагенські критерії мають ключове значення", - наголосив експерт.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.
Фото з сайту 50vidsotkiv.org.ua