Вищий антикорупційний суд обрав запобіжний захід у вигляді тримання під вартою посереднику в отриманні хабаря в 250 тис. дол. колишнім виконувачем обов’язків керівника ДП «МТП «Чорноморськ».

Як передає Укрінформ, про це повідомляє в Телеграмі Спеціалізована антикорупційна прокуратура.
«Колегія суддів ВАКС розглянула та задовольнила клопотання прокурора САП про обрання запобіжного заходу у вигляді тримання під вартою одному з обвинувачених у справі щодо отримання 250 тис. дол. неправомірної вигоди колишнім в.о. керівника ДП «МТП «Чорноморськ», а саме пособнику (керівнику суб'єкта господарювання)», - йдеться у повідомленні.
Зазначається, що після затримання обвинуваченого, але не пізніше ніж через 48 годин з часу доставки до суду, суд вирішить питання про застосування цього запобіжного заходу.
У САП нагадали, що посередник, діючи від в.о. керівника ДП «МТП «Чорноморськ» висловив пропозицію до суб’єкта господарювання приватної форми власності надати 250 тис дол. неправомірної вигоди за схвалення комітетом кредиторів, серед яких ДП «МТП «Чорноморськ», плану санації боржника – суб’єкта господарювання та за вчинення інших дій.
На той час справа про банкрутство цього товариства розглядалась в одному з господарських судів, і схвалення плану санації за умови затвердження її судом надало б змогу інвестору відновити господарську діяльність на території порту підприємства-боржника.
Дії в.о. керівника держпідприємства кваліфіковані за ч. 4 ст. 368 КК України, його спільника – ч. 5 ст. 27 ч. 4 ст. 368 Кримінального кодексу України.