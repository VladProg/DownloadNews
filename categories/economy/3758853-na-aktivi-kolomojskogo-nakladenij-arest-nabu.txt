На активи колишнього бенефіціарного власника Приватбанку після оголошення йому підозри накладений арешт.

Про це Національне антикорупційне бюро України повідомило у Телеграмі, передає Укрінформ.
"На підставі постанови директора НАБУ, погодженої керівником САП, строком на 48 годин накладено арешт на частки у статутному капіталі товариств, якими підозрюваний володіє прямо чи опосередковано, у розрізі 307 юридичних осіб, у тому числі акціонерних товариств, розрахунковою вартістю понад 3 млрд грн, а також на майже 1 тис. об’єктів нерухомого майна та понад 1,6 тис. транспортних засобів та суден", – ідеться у повідомленні.

Як пояснили в бюро, такі заходи обумовлені необхідністю забезпечення можливої конфіскації або спеціальної конфіскації майна в кримінальному провадженні за фактами привласнення коштів Приватбанку в особливо великому розмірі, легалізації доходів, одержаних злочинним шляхом, та службового підроблення, вчинених організованою групою.
Клопотання про накладення арешту на вищевказане майно правоохоронці спрямували до Вищого антикорупційного суду.
Як повідомляв Укрінформ, 7 вересня колишньому кінцевому бенефіціарному власнику ПриватБанку Ігорю Коломойському і п’ятьом членам організованої ним групи оголосили підозру в заволодінні коштами банку на суму понад 9,2 млрд гривень.
Раніше Коломойському оголосили підозру у вчиненні легалізації майна, отриманого шахрайським шляхом. У цій справі суд обрав йому запобіжний захід у вигляді тримання під вартою до 31 жовтня з алетернативою у вигляді внесення застави.