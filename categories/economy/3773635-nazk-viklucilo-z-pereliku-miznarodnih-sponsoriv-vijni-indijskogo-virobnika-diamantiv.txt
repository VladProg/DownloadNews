Національне агентство з питань запобігання корупції виключило з переліку міжнародних спонсорів війни індійську компанію Shree Ramkrishna Exports (SRK), яка спеціалізується на виробництві й експорті діамантів.

Про це повідомило НАЗК із посиланням на офіційну заяву SRK, передає Укрінформ.
Так, у компанії заявили, що будуть дотримуватися міжнародних зобов’язань і не співпрацюватимуть із російськими підсанкційними суб’єктами.
Також в офіційній заяві йдеться про підтримку компанією нинішніх і майбутніх ініціатив країн «Групи семи« (G7) щодо обмежень поводження з російськими алмазами й утримання від їх закупівель.
«Індія є одним з основних покупців алмазів, насамперед дрібної алмазної сировини з росії, і найбільшим у світі центром виробництва діамантів. Таке рішення компанії має послабити спроможність росії вести війну проти нашої держави та її вплив у світі», – зауважили в НАЗК.
За даними агентства, в окремих країнах санкційної коаліції діє заборона на імпорт російських алмазів, але стосується вона винятково необроблених алмазів.
Деякі компанії знайшли спосіб обходити такі обмеження: необроблені російські алмази поєднують з іншими, а потім продають як «змішаний» товар.
Також заборона не поширюється на російські діаманти, оброблені в інших країнах. Усе це створює значні прогалини в санкційному механізмі, які дозволяють таким компаніям, як «Алроса», не лише наповнювати російську військову казну грошима, а й брати участь у будівництві військових підводних човнів та поширювати кремлівський вплив на інші континенти.
Як зауважив голова НАЗК Олександр Новіков, будь-який товар Росія перетворює на зброю й інструмент втручання у внутрішню політику інших держав.
За його словами, відмова таких компаній, як SRK, від закупівлі російських алмазів – це «внесок не тільки у мир на європейському континенті, а й перш за все у національну безпеку самої Індії».
«Довгоочікуване рішення G7, яке ми сподіваємося буде скоро прийнято, стане історичною віхою для алмазної індустрії. Ніхто не хоче отримати криваву каблучку на весілля чи народження дитини. Світ хоче споживати відповідально. І ми віримо, що виробники діамантів почують своїх споживачів та подарують їм насолоду радіти діамантам замість занепокоєнь про реальне походження каміння», – наголосив Новіков.
У НАЗК привітали рішення Shree Ramkrishna Exports та заявили, що слідкуватимуть за виконанням зобов’язань, які взяла на себе компанія.
«Відмова SRK закуповувати російські алмази та виключення компанії з реєстру підкріплює дієвість проекту НАЗК Міжнародні спонсори війни. І, що важливо, є прямим доказом наявності у кожної міжнародної компанії права вибору: спонсорувати чи ні війну, тобто бути чи ні в реєстрі», – підкреслили в агентстві.
Як повідомлялося, Shree Ramkrishna Exports є однією з найбільших у світі компаній-виробників та експортерів діамантів. ЇЇ річний дохід сягає понад 1,3 млрд доларів. Після придбання необроблених алмазів SRK виконує їх ограновування, полірування, класифікацію та надалі експортує.
До переліку міжнародних спонсорів війни SRK потрапила у вересні 2023 року, адже, попри міжнародні санкції проти російської «Алроси», продовжила скуповувати в Росії алмази, укладаючи таємні угоди з купівлі дорогоцінних каменів на сотні мільйонів доларів.
У 2023 році компанія втричі збільшила закупівлю російських алмазів порівняно з 2021-им.