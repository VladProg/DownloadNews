Ціна на нафту Brent у четвер, 25 травня, стабілізувалась на рівні $78,35 за барель, WTI слабко дешевшає на тлі даних про різке зниження запасів нафти в США після підйому напередодні.

Як передає Укрінформ, про це повідомляє enkorr.
Вартість липневих ф'ючерсів на нафту Brent на лондонській біржі ICE Futures на 8:10 за київським часом у четвер становить $78,35 за барель, що на $0,01 (0,01%) нижче за ціну на закриття попередньої сесії. У середу ці контракти здорожчали на $1,52 (2%), до $78,36 за барель.
Ціна ф'ючерсів на нафту WTI на липень на електронних торгах Нью-Йоркської товарної біржі (NYMEX) опустилася на цей час на $0,13 (0,17%), до $74,21 за барель. За підсумками попередньої сесії вартість контрактів піднялася на $1,43 (2%), до $74,34 за барель.
Запаси нафти в США минулого тижня зменшилися на 12,456 млн барелів, йдеться у звіті Міненерго США, опублікованому у середу. Це різке падіння з листопада 2022 року, зазначає Trading Economics.
Резерви бензину знизилися на 2,05 млн барелів, дистилятів – на 561 тис. барелів.
Експерти, яких опитала S&P Global Commodity Insight, очікували на зменшення запасів нафти на 500 тис. барелів, бензину – на 2,1 млн барелів, дистилятів – на 600 тис. барелів.
Попит на нафту залишається високим, попри сигнали ослаблення світової економіки, зазначає аналітик Price Futures Group Філ Флінн.
«Ситуація на ринку дозволяє припустити, що найближчими тижнями запаси нафти продовжать скорочуватися, оскільки пропозиція бензину обмежена, у той час як наближається сезон збільшення попиту», – наводить слова експерта Market Watch.