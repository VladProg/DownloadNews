Фонд державного майна планує виставляти на продаж обʼєкти великої приватизації у другому-третьому кварталі 2023 року.

Як передає Укрінформ, про це розповів голова ФДМУ Рустем Умєров в інтерв'ю Forbes.Україна.
"Всі великі обʼєкти ми плануємо виставляти у другому-третьому кварталі. План «А» – приватизувати. План «Б» – якщо попиту на ці обʼєкти не буде, то почнемо довгостроково розвивати ці підприємства та зробимо їх привабливими для інвесторів у майбутньому", - сказав Умєров.
За його словами, наразі у Фонді держмайна чекають на ухвалення законопроєкту № 8250 про оптимізацію структури ФДМУ, в якому є умова про розблокування великої приватизації.
"Єдність серед депутатів є, тому чекаємо на прийняття найближчим часом (законопроєкту - ред.) у другому читанні", - сказав Умєров.
Як повідомлялось, у лютому 2023 року Верховна Рада прийняла в першому читанні законопроєкт № 8250, спрямований на покращення управлінської структури Фонду державного майна.