В Україні покращився стан посівів озимих культур після того, як у другій декаді жовтня опади різної інтенсивності пройшли майже на всій території країни.

Як передає Укрінформ, про це повідомляє пресслужба Міністерства аграрної політики та продовольства із посиланням на інформацію Національної академії аграрних наук України.
Зазначається, що за даними наукових установ НААН у Київській області кількість опадів становила 23 мм, за норми для другої декади жовтня – 13 мм, у Львівській – 9,7 мм, у Житомирській – 4 мм. Опади дещо збільшили запаси продуктивної вологи у 0-10 см шарі ґрунту, що найімовірніше позитивно вплине на проростання та розвиток рослин озимих культур на вже засіяних площах.
Водночас від недостатнього вологозабезпечення найбільше страждають ті посіви, де насіння висівалося на глибину від 8 до 10 см. Саме на таких полях в окремих господарствах відмічається недружність появи сходів, значна кількість різновікових рослин, а густота посіву становить близько 70% від запланованої. У подальшому бездощова погода може негативно позначитися на загальному стані рослин, на розвитку надземної частини і кореневої системи, що вплине на їх зимостійкість та продуктивність.
Проведене науковцями НААН обстеження посівів озимих зернових культур показало, що сходи отримано незалежно від попередників, за всіх рекомендованих строків сівби. Так, за сівби у ранні (5-10 вересня) та оптимальні (15-25 вересня) строки рослини пшениці озимої по чорному пару та після непарових попередників сформували 3 листки. За сівби у допустимо пізні і пізні строки (1-10 жовтня) рослини пшениці озимої утворили сходи висотою 10-12 см та налічують 1-2 листки. Загальний стан посівів добрий та задовільний.
Рослини ріпаку озимого, залежно від ґрунтово-кліматичної зони розташування, знаходяться у фазах «4-6 листків» та «утворення розетки». До збирання на полях, станом на 18 жовтня, залишилися площі під кукурудзою із вологістю зерна 18-19%. Погода з незначною кількістю опадів сприяє закінченню збиральних та післязбиральних робіт.
Як повідомляв Укрінформ, в Україні станом на 17 жовтня 2023 року аграрії посіяли вже 4,467 млн га озимих культур.