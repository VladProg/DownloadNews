Із початку використання інструменту державних гарантій на портфельній основі українські банки видали кредитів на 46,73 млрд грн для підтримки мікро-, малого та середнього бізнесу, з них у серпні - на 1,39 млрд грн.

Як передає Укрінформ, про це повідомляє пресслужба Міністерства фінансів України.
"У рамках підтримки мікро-, малого та середнього бізнесу в Україні з початку використання інструменту державних гарантій на портфельній основі, з грудня 2020 р., видано 14 991 кредит на загальну суму 46,73 млрд грн", - йдеться в повідомленні.
У серпні 2022 року укладено 407 кредитних договорів на суму 1,397 млрд грн із часткою зобов’язань за основним боргом, гарантованих державою, в обсязі 651 млн гривень.
Зазначається, що станом на 1 вересня 2022 року 26 банків-кредиторів обслуговують 14 660 кредитів на суму 45,66 млрд грн. Зобов’язання за основним боргом, що частково забезпечений державними гарантіями на портфельній основі, становили 28,43 млрд грн. Це близько 81% від загального ліміту наданих гарантій (35,014 млрд грн).
За кількістю кредитів, виданих під державні гарантії на портфельній основі лідирує АТ КБ «ПриватБанк» – наразі обслуговується 9 879 кредитів на загальну суму 14,32 млрд грн, що складає 90% від ліміту таких гарантій, наданих цьому банку. Другим за кількістю таких кредитів є АТ «Ощадбанк» – 2 157 кредитів на загальну суму 8,138 млрд грн (відповідно – 98% від ліміту банку).

Найбільший обсяг кредитів видано в Одеській області, де загалом оформлено 1 082 кредити на 3,541 млрд гривень. У Кіровоградській області таких кредитів видано 759 на 3,217 млрд грн, у Дніпропетровській області – 1 312 кредитів на 2,979 млрд грн та у Києві – 718 кредитів на 2,898 млрд грн.
За видом економічної діяльності найбільше кредитів, частково забезпечених державними гарантіями на портфельній основі, видано у таких сферах: сільське господарство – 7 265 кредитів на 32,327 млрд грн, оптова та роздрібна торгівля, ремонт транспортних засобів – 4 447 кредитів на загальну суму 6,9 млрд грн та переробній промисловості – 1 122 кредити на 3,847 млрд гривень.

Як повідомлялося, програма кредитування з покриттям державними гарантіями на портфельній основі передбачає можливість для ММСП взяти кредит під державні гарантії, які покривають до 70% зобов’язань позичальника. Програма розрахована на підприємців, які не можуть взяти “звичайний” кредит через брак застави або ж відсутність кредитної історії.
Програма впроваджується Міністерством фінансів і державним Укрексімбанком через мережу банків-партнерів. Позику може отримати представник мікро-, малого чи середнього бізнесу з річним доходом, що не перевищує еквівалент 50 млн євро, де працюють не більше 250 людей.