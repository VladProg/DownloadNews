Процедура націоналізації банку Sense (колишній Альфа-банк) вже запущена. Вона відрізнятиметься від процедури щодо ПриватБанку.

Про це сказав радник керівника Офісу Президента Михайло Подоляк в ефірі телемарафону, повідомляє кореспондент Укрінформу.
"Альфа-банк пройшов ребрендинг. Сьогодні це вже Sense банк. Там вже йдуть процедури щодо націоналізації як такої. Націоналізація Альфа-банку виглядатиме не так, як ПриватБанку, тому що там набагато менше коло фізичних осіб, які мають вклади, тощо", - заявив Подоляк.
За його словами процедура націоналізації банку Sense відбувається відповідно до закону, тому немає панічних настроїв серед вкладників чи юридичних осіб, які дотичні до банку.
Як повідомляв Укрінформ, Президент Володимир Зеленський 26 жовтня підписав закон про виведення з ринку системно важливих банків в умовах воєнного стану, який дозволяє націоналізувати системно важливі банки за 1 гривню.
За даними Нацбанку України, на 1 березня 2022 року Альфа-банк за розміром загальних активів посідав 5-те місце (123,77 млрд грн) серед 69 банків, що діють у країні.