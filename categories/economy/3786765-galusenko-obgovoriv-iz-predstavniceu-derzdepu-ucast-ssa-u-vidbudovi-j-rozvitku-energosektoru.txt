Міністр енергетики Герман Галущенко обговорив із першою заступницею помічника Держсекретаря США з енергетичної дипломатії Лаурою Лохман участь Штатів у розвитку української енергетики.

Як передає Укрінформ, про це повідомляє Міністерство енергетики України.
"Наша співпраця з американськими партнерами має значні успіхи в енергетиці, зокрема ядерній галузі. Ми прагнемо поглиблювати співробітництво з акцентом на залучення американських інвестицій у розвиток сучасних технологій та їх імплементацію в Україні. Маємо величезні перспективи поглиблення співпраці у водневій галузі, виробництві малих модульних реакторів, розвитку вітро- і сонячної генерації, а також газовій сфері", - зазначив Галущенко під час зустрічі.

Сторони обговорили локалізацію в Україні потужностей з виробництва обладнання для енергетичної галузі, а також створення належних безпекових умов для їх функціонування у межах кластерів. Галущенко наголосив на важливості децентралізації генерації для належного забезпечення регіонів енергопостачанням.

Крім того, Галущенко і Лохман обговорили зберігання газу. Вони відзначили важливість використання європейськими партнерами потужностей українських ПСГ для забезпечення енергетичної безпеки не тільки України, але і всього континенту.
Як повідомлялося, Галущенко під час візиту до США провів низку зустрічей із сенаторами, обговоривши подальшу підтримку енергетичного сектору України та санкції проти Росії в сфері енергетики.
Фото: Міністерство енергетики України