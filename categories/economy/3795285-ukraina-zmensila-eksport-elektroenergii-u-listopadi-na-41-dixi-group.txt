За даними порталу EnergyMap, у листопаді Україна експортувала 40,9 тис. МВт-год. електроенергії до Словаччини, Румунії та Молдови, що на 41% менше порівняно із жовтнем.

Як передає Укрінформ, про це повідомляє аналітичний центр DiXi Group у Фейсбуці.
"Загалом експорт склав 40,9 тис. МВт-год., що на 41% менше, ніж у жовтні: 43% (17,6 тис. МВт-год.) надійшли до Словаччини; 36% (14,7 тис. МВт-год.) – до Румунії; 21% (8,7 тис. МВт-год.) – до Молдови", - йдеться у повідомленні.
У листопаді 2022 року Україна не експортувала електроенергії.
Водночас, імпорт електроенергії у листопаді 2023 року порівняно із листопадом 2022-го зріс у 470 разів і становив 60,7 тис. МВт-год.: 46% (27,7 тис. МВт-год.) надійшло зі Словаччини; 35% (21,1 тис. МВт-год.) - із Румунії; 12% (7,7 тис. МВт-год.) – із Польщі; 7% (4,2 тис. МВт-год.) - із Молдови.
Порівняно із минулим місяцем імпорт зріс у 3,5 раза.

Зазначається, що у листопаді імпорт перевищив експорт на третину. Україна також 7 разів залучала аварійну допомогу для збалансування енергосистеми: загалом 2 тис. МВт-год. українських надлишків чотири рази закуповувала Польща; сумарно 6,2 тис. МВт-год. тричі нашій країні надали Словаччина, Румунія та Польща.
Як повідомлялося, у жовтні Україна експортувала 69,84 тис. МВт-год. електроенергії до Словаччини та Молдови, що на 37% менше порівняно із вереснем.