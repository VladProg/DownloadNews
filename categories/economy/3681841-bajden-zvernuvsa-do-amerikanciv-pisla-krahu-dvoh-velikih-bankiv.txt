Президент Сполучених Штатів Америки Джо Байден у понеділок звернувся до нації після краху Silicon Valley Bank i Signature Bank і сказав, що “американці можуть бути впевнені, що банківська система безпечна”.

Як передає Укрінформ, про це повідомляє CNN.
“Ваші депозити будуть там (у Silicon Valley Bank i Signature Bank – ред.), коли вони вам знадобляться. Малі підприємства по всій країні, які мають депозитні рахунки у цих банках, можуть дихати легше, знаючи, що вони зможуть заплатити своїм працівникам і оплатити їхні рахунки”, - сказав Байден у своєму зверненні у понеділок.
Також президент США наголосив на негайних діях, яких вжила його адміністрація після інциденту з банками.
Окрім гарантії захисту депозитів клієнтів, лідер країни запевнив, що гроші надходитимуть із комісій, які банки сплачують у фонд гарантування вкладів, а платники податків не зазнають збитків. Байден сказав, що керівництво збанкрутілих банків буде звільнено.
Відповідно до принципів роботи капіталізму, інвестори у цих банках захищені не будуть, зазначив він.
Також під час звернення було наголошено на важливості притягнення винних до відповідальності.
Посилаючись на вимоги, встановлені за часів адміністрації Обами, Байден сказав, що задля запобігання повторенню ситуації 2008 року діють правила. Однак деякі з них були скасовані адміністрацією Трампа.
“Я збираюся попросити Конгрес і банківські регулятори посилити правила для банків, щоб зменшити ймовірність повторного банкрутства”, - сказав Байден.
Як повідомляв Укрінформ, американський Silicon Valley Bank («Банк Кремнієвої долини») збанкрутував унаслідок відтоку депозитів та помилкових рішень керівництва.
Фото: politico.com