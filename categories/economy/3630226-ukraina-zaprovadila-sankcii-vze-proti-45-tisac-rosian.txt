За 100 днів роботи Міжвідомчої робочої групи (МРГ) з питань реалізації санкційної політики було запроваджено санкції проти майже 4 500 фізичних та юридичних осіб.

Як передає Укрінформ, про це повідомляє пресслужба Міністерства економіки.
Зазначається, що запроваджені санкції проти майже 4 500 фізичних та юридичних осіб, опрацьовані і рекомендовані ще проти понад 6 000 осіб.
«Вважаю, що набрані темпи дозволять виконати завдання Президента України Володимира Зеленського щодо посилення санкційного тиску на агресора. Надалі ми будемо лише активізовувати роботу за даним напрямком», - зазначила голова МРГ, перший віцепрем’єр-міністр – міністр економіки Юлія Свириденко.
Серед фізичних осіб, щодо яких вже запроваджені санкції, - діти та родичі володимира путіна та сергія лаврова, відомий як «гаманець путіна» бізнесмен Сергій Ролдугін. Запроваджені санкції проти вищого політичного та військового керівництва росії та білорусі. Під санкції потрапили російські олігархи зі списку Forbes та їхнє оточення: Аркадій та Борис Ротенберги, Михайло Прохоров, Сулейман Керімов, Юрій Ковальчук і т.д. – загалом 256 осіб.

Серед юридичних осіб під санкції потрапили банки, зокрема «Альфа-Банк» (росія), компанії, пов'язані зі «Сбербанком росії», «ВТБ Банком», підприємства видобувної галузі та переробки, металургії, зокрема «Алроса», «Татнєфть» та «Татойл», підприємства групи «Лукойл», транспортні та логістичні компанії, аеропорти, авіакомпанії тощо.
Окрім того, розглянуто та рекомендовано спрямувати до розгляду РНБОУ пропозиції про запровадження санкцій ще до понад 6 000 фізичних та юридичних осіб. Зокрема, щодо понад 1000 представників влади рф, військового керівництва, банківської сфери, понад 2000 пропагандистів, діячів культури, блогерів, спортсменів, ТРК, видавництв тощо та понад 3000 підприємств військово-промислового комплексу.
Як повідомляв Укрінформ, 19 жовтня Президент України Володимир Зеленський підписав укази про запровадження санкцій проти 2507 фізичних та 1374 юридичних осіб – громадян росії, білорусі та України. Так, очільник держави ввів у дію рішення Ради національної безпеки і оборони щодо запровадження санкцій проти 256 фізичних осіб – олігархів зі списку Forbes та їх оточення.