Запаси води у Київському та Канівському водосховищах знаходяться на нижній межі.

Про це в ефірі телемарафону "Єдині новини" розповів заступник генерального директора з комерційної діяльності ПрАТ "Укргідроенерго" Богдан Сухецький.
"Для нас зараз відбувається досить нетиповий режим роботи, тому що зазвичай ми влітку накопичуємо наше водосховище, і вже під осінньо-зимовий період, в кінці вересня-жовтня і початок листопада, ми видаємо ті надлишки води, які накопичили. Наразі ситуація дуже змінилась. У нас є змінені графіки по ремонтах і АЕС, і ТЕС, тому ми зараз виробляємо досить багато енергії, як для цього періоду, і на жаль, маємо не такі великі запаси, як мали того року. У нас зараз на нижній межі знаходиться Київське водосховище. Також нижня межа у Канівського, досить добре наповнене Кременчуцьке водосховище", - сказав Сухецький.
Він зазначив, що рівні водосховищ формуються Міжвідомчою комісією, вона розраховує усі нормативи, які можуть бути: скільки треба провести води через греблі, скільки води треба залишити у водосховищах.
"Норми, які нам довела Міжвідомча комісія, зараз є по двох водосховищах на нижній межі", - додав Сухецький.
Він нагадав, що ще минулого року, в кінці серпня, Укргідроенерго виходило з повністю заповненими водосховищами.
"Тому в нас був колосальний резерв для того, що б могли працювати місяць - півтора на максимальну підтримку енергосистеми", - підкреслив Сухецький.
Як повідомлялось, у Києві внаслідок російських ударів серйозно пошкоджено близько 63% обладнання, необхідного для нормального й стабільного проходження осінньо-зимового періоду, насамперед це обладнання для виробництва електроенергії. В Україні триває ремонтна кампанія на електростанціях перед опалювальним сезоном.
Фото: Вадим Назаренко