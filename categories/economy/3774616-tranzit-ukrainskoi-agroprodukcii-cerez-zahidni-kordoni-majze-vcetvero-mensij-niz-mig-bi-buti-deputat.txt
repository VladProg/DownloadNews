Україна у 3-4 рази зменшила обсяги перевезень аграрної продукції транзитом через території сусідніх країн - членів Європейського Союзу.

Про це розповів народний депутат та член комітету ВР з питань аграрної та земельної політики Дмитро Соломчук під час пресконференції у Медіацентрі Україна – Укрінформ.
"Відбуваються транзитні поставки через країни, які є нашими сусідами і які блокували поставки (деяких видів української агропродукції - авт.). Вони не в такому обсязі, як колись, тому що багато часу займають перевірки на митниці, якщо везти автомобілями. Вагони також довго перевіряють. Транзитний експорт через західні кордони в 3-4 рази менший, ніж міг би бути", - сказав він.
За словами Соломчука, Україна досі не відновила експорту пшениці, кукурудзи, соняшнику та ріпаку на внутрішні ринки п'яти країн - членів Європейського Союзу, який був заборонений Єврокомісією до 15 вересня 2023 року.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія 15 вересня оголосила, що Євросоюз не продовжуватиме тимчасові обмеження щодо українського зернового експорту до п’яти сусідніх країн. Після цього Польща, Угорщина та Словаччина оголосили про рішення надалі одноосібно блокувати імпорт української агропродукції.
На зустрічі координаційної платформи, створеної під егідою Єврокомісії для розв'язання проблеми експорту українського зерна до п’яти сусідніх країн ЄС, Україна представила план дій. Відповідно до плану, Україна запровадила внутрішню процедуру верифікації експорту чотирьох культур (кукурудза, ріпак, соняшник, пшениця) до п'яти країн ЄС. Ця процедура передбачає видачу ліцензії від українського уряду протягом 30 днів з дня отримання заявки на експорт.