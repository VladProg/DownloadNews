Кабінет Міністрів України схвалив законопроєкт щодо фінансової підтримки проєкту постачання рейок АТ «Укрзалізниця» у межах договору між Україною та Францією.

Як передає Укрінформ, про це у Телеграмі повідомив постійний представник Кабміну у Верховній Раді Тарас Мельничук.
«Схвалено проєкт Закону «Про ратифікацію Рамкового договору між урядом України та урядом Французької Республіки щодо фінансової підтримки проєкту постачання рейок АТ «Укрзалізниця», - йдеться у повідомленні.
Ратифікація Рамкового договору дозволить залучити кошти на пільгових умовах від уряду Французької Республіки, необхідні для постачання рейок для потреб АТ «Укрзалізниця», які виникли у звʼязку із військовою агресією рф. Кредит надається в розмірі, що не перевищує €37,6 мільйона.
Як повідомляв Укрінформ, у Парижі 13 грудня 2022 року відбулася двостороння бізнес-конференція зі стійкості та відновлення України. Між Україною і Францією за результатами Двосторонньої бізнес-конференції зі стійкості та відновлення України було підписано низку угод про співпрацю у різних галузях. Одна з них - угода щодо пільгової позики в розмірі 37,6 млн євро на постачання 20 000 тонн рейок, вироблених у Франції компанією Saarstahl, що дасть змогу відремонтувати понад 150 км колії.