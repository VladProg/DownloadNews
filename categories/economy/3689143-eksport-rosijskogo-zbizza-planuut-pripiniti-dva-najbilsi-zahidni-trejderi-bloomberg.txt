Найбільші західні компанії-зернотрейдери Cargill Inc. та Viterra планують припинити експорт російського зерна.

Про це повідомляє Bloomberg, передає Укрінформ.
За інформацією видання, Viterra планує найближчим часом оголосити про своє рішення залишити російський експортний ринок.
Водночас Cargill, як зазначається, з липня припинить експорт російського зерна, але продовжить купувати вантажі в інших компаній.
Viterra і Cargill увійшли у шістку найбільших експортерів російської пшениці в першій половині сезону.
Нині російська сільськогосподарська продукція не підпадає під західні санкції, але торгівля може бути ускладнена обмеженнями, що діють для російських банків і державних компаній.
Як повідомляв Укрінформ, від початку роботи «зернового коридору», з 1 серпня 2022 року по 26 березня 2023 року, Україна експортувала 25,9 млн т продукції АПК.


Фото: АА