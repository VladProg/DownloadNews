У 2022 році ціна новорічного меню з традиційних страв на родину з чотирьох осіб становить 2 655,17 грн, що на 43,9% більше, ніж торік.

Про це розповів директор Національного наукового центру «Інститут аграрної економіки» Юрій Лупенко, передає Укрінформ із посиланням на пресслужбу інституту.
За розрахунками науковців, салат «олів’є» (3 кг продуктів традиційної рецептури) цього року коштує 281,71 грн - це на 41,9% більше, ніж наприкінці 2021 року. Найдорожчими інгредієнтами страви є ковбаса – 115,45 грн за 0,5 кг (зростання цін на 15,5% залежно від виробника), 0,5 кг зеленого горошку – 44,99 грн (на 28,5%), 6 яєць – 44,40 грн (у 2,2 раза), 200 г солоних огірків – 34,80 грн (у 2 рази) та 180 г майонезу – 21,41 грн (на 58,6% залежно від марки).

Ціна овочів для салату цього року становить 20,66 грн: 2 морквини (380 г) коштують 7,45 грн, 5 картоплин (840 г) - 6,64 грн та 2 цибулини (230 г) - 6,57 грн. Науковець зазначив, що станом на кінець 2022 року ціна на картоплю зменшилася на 9,1% проти аналогічного періоду торік. Водночас морква і цибуля подорожчали у 2,2 раза та 2,8 раза відповідно.
На 2,5% зросла ціна салату «оселедець під шубою» (1,5 кг продуктів) – 134,66 грн. Вартість філе оселедця становить 100 грн за 0,5 кг, майонезу (180 г) - 21,41 грн, 1 морквини (190 г) – 3,74 грн, 1 буряка (250 г) – 2,60 грн, 1 цибулини (170 г) – 4,70 грн та 2 картоплин (280 г) – 2,21 грн.
За розрахунками інституту, у 2022 році витрати на м’ясні продукти зросли вдвічі. Пів кіло нарізки із сирокопченої ковбаси «Салямі» коштує 250 грн (у 2,5 раза більше проти 2021 року), підчеревина копчена – 237 грн (у 2,1 раза), биток зі свинини свіжий – 250 грн (у 2,2 раза). М’ясо птиці на кінець 2022 року залишається найдешевшим з-поміж видів м’яса - 1 кг філе курячого коштує 134,45 грн (+12%). Загалом, вартість 2,5 кг м’ясних продуктів на новорічному столі становить 871,45 грн.
Крім цього, у 2022 році 0,5 кг філе оселедця коштує 100 грн, твердий сир (300 г) – 114,17 грн і пачка вершкового масла (200 г) – 65,40 грн. Молочні продукти цьогоріч подорожчали на 30,8-52,2%.
Вартість овочів на новорічному столі становить у середньому 254,95 грн (+37,5% до минулого року). Ціна картоплі (2 кг) цього року становить 15,80 грн, грибів (1 кг) – 77,90 грн, солодкого перцю (0,5 кг) – 59,50 грн, свіжих огірків (0,5 кг) – 34,75 грн, свіжих помідорів (1 кг) – 67 грн.
Ціна фруктів на святковому столі за рік зросла на 59,7% - до 168,92 грн. Мандарини (2 кг) коштують 99,80 грн, банани (1 кг) - 58 грн, 1 лимон (200 г) – 11,12 грн. Батон білого хліба коштує 25,80 грн (на 3,4 % більше). Шоколадні цукерки – в середньому 185 грн за 1 кг (на 8,8 % більше).
Ціна пляшки вина ігристого «Артемівське» (0,75 л) становить 140 грн (на 28,4% більше, ніж торік) та бренді «Шабо» 5‑річної витримки (0,5 л) – 209 грн (+16,1%). Сік «Садочок» (2 л) коштує 50 грн, вода «Моршинська» (1,5 л) – 20,32 грн, солодка вода «Живчик» (2 л) – 33,79 грн.
Вартість новорічного столу з делікатесами, за розрахунками експертів, підвищиться до 3180,17 грн. Банка червоної ікри (120 г) цьогоріч у середньому коштує 280 грн, а 200 г червоної риби – 245 грн.
Вартість бюджетного варіанту новорічного столу у Києві цього року становить 2933,77 грн (на 38,2% більше минулорічної). Новорічне меню з делікатесами у столиці коштує 3523,77 грн.
Як повідомляв Укрінформ, за даними Державної служби статистики, у листопаді ціни на продукти харчування та безалкогольні напої зросли проти жовтня на 0,6%. Найбільше (на 10,6%) подорожчали яйця.
Ціни на алкогольні напої та тютюнові вироби за місяць підвищилися, відповідно, на 1,1% та 0,8%.
Фото: www.iae.org.ua