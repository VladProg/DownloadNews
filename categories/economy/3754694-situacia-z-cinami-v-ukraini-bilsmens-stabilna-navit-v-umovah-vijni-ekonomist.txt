Перший віцепрезидент Торгово-промислової палати України, член Української ради бізнесу Михайло Непран наголосив, що коливання цін в Україні може бути, адже це ринок, але причин для цінової паніки немає.

Як передає Укрінформ, так він прокоментував в ефірі Українського радіо скорочення урядом списку соціально значущих продуктів, на які держава регулюватиме ціни.
Економіст зазначив, що нічого страшного не трапилося, тому не треба бігти і купувати собі запас макаронів, цукор, олію абощо.


"Коливання ціни, звісно, може бути, адже це ринок, проте я вчора спеціально помоніторив по деяких магазинах полиці і вони просто забиті продукцією. Ті ж макарони є як українські, так й італійські, польські. На деякі є знижка. Тому причин для паніки немає", - наголосив він.
За словами експерта, виробники курятини не прогнозують підвищення цін на свою продукцію.
"Нещодавно я спілкувався з одним з великих виробників курятини і запитав, чи прогнозує він зростання цін на його продукцію. Він пояснив, що зерна достатньо і ціна на нього досить лояльна, свої комбікормові заводи купують зерно, роблять комбікорми і не прогнозують зростання цін на курятину. Сьогодні курятина — це один із найбільш поширених та популярних м’ясних продуктів в Україні і цей великий виробник не прогнозує зростання вартості. Продавець на базарі може поставити вищу ціну, розповідаючи вам, що він годував тільки пшеницею і курка гуляла на повітрі, тому є екологічно чистою", — сказав Непран.
Економіст зауважив, що ціни диктує ринок і на сьогодні ситуація в Україні більш-менш стабільна навіть в умовах війни.
"За останні 7 місяців наша інфляція менша, ніж в Польщі, де війни немає. Причин для паніки немає і не варто створювати штучний ажіотаж, який зрештою й призводить до зростання цін", - підкреслив він.
Як повідомлялося, Кабінет міністрів вніс зміни до розпорядження "Про заходи щодо моніторингу та аналізу цін і стану товарних ринків", ухваленого в січні 2022 року, згідно з якими Державна служба статистики проводитиме моніторинг споживчих цін на соціально значущі товари не щодня, а щотижня.
У липні уряд продовжив державне регулювання цін на окремі види продовольчих товарів, однак скоротив список. Згідно з постановою №650 "Про регулювання цін на окремі види продовольчих товарів та забезпечення стабільної роботи виробників продовольства в умовах воєнного стану" встановлено граничний рівень торговельної надбавки (націнки) на рівні 10% на борошно пшеничне вищого ґатунку, молоко пастеризоване жирністю 2,5% (у плівці), хліб житньо-пшеничний, курячі яйця категорії С1, птиця (тушки курячі, чверті тушки курячі), батон та олію соняшникову рафіновану.