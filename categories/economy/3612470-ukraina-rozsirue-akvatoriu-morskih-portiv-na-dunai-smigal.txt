Уряд ухвалив рішення про збільшення пропускної здатності портів Ізмаїл, Рені та Усть-Дунайськ, зокрема, задля підвищення безпеки судноплавства.

Про це Прем'єр-міністр України Денис Шмигаль написав у Телеграмі, передає Укрінформ.
"Сьогодні на засіданні уряду ухвалили рішення, спрямоване на збільшення пропускної здатності портів Ізмаїл, Рені та Усть-Дунайськ. Це також дозволить підвищити безпеку судноплавства на Дунаї, зокрема контролю та підтримання оголошених глибин", - йдеться в повідомленні.
Він також зауважив, що за останні пів року вантажообіг зазначених портів збільшився у більш ніж 50 разів - із 30 тис. тонн на місяць до 1,7 млн тонн. Водночас, за його словами, Україна працює над подальшим розширенням спроможностей Ізмаїла, Рені та Усть-Дунайська.
Як повідомляв Укрінформ, у межах "зернової ініціативи" 9 листопада з портів "Одеса", "Чорноморськ" та "Південний" вийшло три судна з українською олією.