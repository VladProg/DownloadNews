Заступник керівника Офісу Президента Кирило Тимошенко заявив, що електрика подана до всіх областей України, зараз триває підключення до мережі побутових споживачів.

Як передає Укрінформ, про це Тимошенко написав у Телеграмі.
"Електрика подана до всіх областей України! Перше що було заживлено – об’єкти критичної інфраструктури. Станом на зараз поступово триває підключення до мережі побутових споживачів", - наголосив Тимошенко.
В регіонах вдалося розгорнути 4 000 "пунктів незламності". Це спеціально облаштовані місця, де можна підзарядити телефони, зігрітися, випити теплих напоїв.
"Наші енергетики, комунальники та рятувальники працюють 24/7. Дякую всім за роботу та терпіння!", - підкреслив Тимошенко.
Як повідомляв Укрінформ, 10 жовтня росія здійснила першу масовану ракетну атаку по території України. Внаслідок обстрілу було пошкоджено близько 70 об'єктів, з яких 29 об'єктів критичної інфраструктури. 15 листопада росіяни завдали чергового масового удару по енергетичних об’єктах. Атака на енергосистему стала найбільшою з початку російської агресії. Унаслідок масованої ракетної атаки рф 23 листопада пошкоджено об'єкти енергетичної інфраструктури України, у всіх регіонах відбуваються аварійні відключення, у багатьох населених пунктах електроенергії немає відучора.