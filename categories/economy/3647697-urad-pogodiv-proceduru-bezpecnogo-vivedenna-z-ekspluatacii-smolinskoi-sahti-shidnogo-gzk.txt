Кабінет Міністрів схвалив концепцію Державної цільової екологічної програми зняття з експлуатації уранового обʼєкта на 2023 - 2027 роки.

Як передає Укрінформ, про це повідомив у Телеграмі постійний представник уряду у Верховній Раді Тарас Мельничук.
«Схвалено Концепцію Державної цільової екологічної програми зняття з експлуатації уранового обʼєкта на 2023 - 2027 роки. Концепцією визначено напрями, шляхи та способи вирішення завдання щодо безпечного зняття з експлуатації урановидобувного, переробного комплексів Смолінської шахти ДП «СхідГЗК» і рекультивації території», - йдеться в повідомленні.
ДП «Східний гірничо-збагачувальний комбінат», до складу якого входять уранопереробний комплекс та шахти Смолінська, Інгульська і Новокостянтинівська, – єдиний в Україні виробник уранової руди.
Протягом останніх трьох років підприємства комбінату неодноразово перебували у тривалому простої через економічні складнощі.
Як повідомлялося, влітку 2022 року депутати Кіровоградської обласної ради звернулися до Президента України, Кабінету Міністрів, Верховної Ради з проханням вжити заходів з відновлення належної роботи уранових шахт «СхідГЗК».