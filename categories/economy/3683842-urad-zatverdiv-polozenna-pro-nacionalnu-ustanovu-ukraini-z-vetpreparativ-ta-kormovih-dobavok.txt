Кабінет Міністрів України на засіданні 17 березня 2023 року затвердив положення про Національну установу України з ветеринарних препаратів та кормових добавок.

Як передає Укрінформ, про це повідомив представник Кабінету Міністрів у Верховній Раді Тарас Мельничук у Телеграмі.
"Затверджено Положення про Національну установу України з ветеринарних препаратів та кормових добавок", - написав він.
Мельничук зазначив, що Національна установа України з ветеринарних препаратів та кормових добавок - це державна наукова установа, уповноважена Держпродспоживслужбою проводити наукову оцінку (експертизу) ветеринарних лікарських засобів та кормових добавок.
Згідно із текстом пояснювальної записки до постанови, основними завданнями установи є: проведення наукової оцінки ветеринарних лікарських засобів та кормових добавок з метою їх державної реєстрації та перевірка відповідності і достовірності інформації, поданої заявником при спрощеній держреєстрації кормових добавок.
Крім цього, установа має оцінювати запропоновані заявником зміни до умов виробництва, обігу та застосування ветеринарного лікарського засобу.
Також, установа має брати участь у створенні і функціонуванні національної системи ветеринарного фармакологічного нагляду та навчати і вести облік осіб відповідальних за виробництво та імпорт ветеринарних лікарських засобів.
Наукова установа встановлюватиме максимально допустимі рівні залишкової кормової добавки та метаболітів у продуктах тваринного походження та братиме участь у державному моніторингу залишків ветеринарних препаратів та забруднювачів.
Діяльність установи регулюється законами: "Про ветеринарну медицину" та "Про безпечність та гігієну кормів".
Як повідомлялося, закон «Про ветеринарну медицину» №1206-ІХ парламент ухвалив 4 лютого 2021 року. Закон "Про безпечність та гігієну кормів" було ухвалено 2 грудня 2020 року.