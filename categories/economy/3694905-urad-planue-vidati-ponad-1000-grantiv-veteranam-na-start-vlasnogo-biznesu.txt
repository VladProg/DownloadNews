Уряд планує у 2023 році видати понад 1000 грантів ветеранам для започаткування й розвитку бізнесу у межах програми “Власна справа”.

Як передає Укрінформ, про це повідомляє пресслужба Мінекономіки.
“З 10 квітня уряд запустив нові грантові програми для ветеранів і ми очікуємо на високу зацікавленість наших захисників та захисниць, а також другого з їх подружжя в отриманні фінансової підтримки від держави на підприємництво. За перші два дні ветерани вже подали через портал Дія шість заявок на гранти. Ми розраховуємо, що цього року видамо понад 1000 грантів ветеранам”, - сказала заступниця міністра економіки України Тетяна Бережна.
У Мінекономіки зазначають, що програмами передбачено надання кількох видів грантів. Так, 250 тис. грн надаються учасникові бойових дій та/або особі з інвалідністю внаслідок війни за умови створення одного робочого місця. 500 тис. грн - для дружини/чоловіка учасника бойових дій та/або особи з інвалідністю внаслідок війни за умови створення двох робочих місць. 1 млн грн - для учасника бойових дій та/або особи з інвалідністю внаслідок війни, які зареєстровані як ФОП не менше трьох років, за умови створення чотирьох робочих місць, мінімум два з яких займуть ветерани або особи з інвалідністю внаслідок війни.
Гранти у розмірі 500 тис. грн та 1 млн грн надаватимуться за умови співфінансування з отримувачем у співвідношенні 70/30, тобто отримувач гранту має вкласти в свою справу 30% власних коштів, 70% коштів надасть держава у вигляді гранту. Грантові кошти повертаються державі у вигляді сплачених податків і зборів в процесі діяльності підприємця впродовж трьох років. Заявки на отримання гранту подаються через портал Дія разом з бізнес-планом.
Наголошується, що перша хвиля подачі заяв стартувала 10 квітня і триватиме два тижні, після цього впродовж 15 робочих днів відбувається перевірка ділової репутації заявника та поданих ним документів, оцінюється реалістичність його бізнес-плану, він проходить співбесіду з фахівцями Держслужби зайнятості, за результатами якої службою ухвалюється рішення про надання чи відмову у наданні гранту.
Як повідомлялось, у 2023 році на програму “Власна справа” бюджетом передбачено 1,8 млрд грн, що дозволить видати близько 10 тис. мікрогрантів.