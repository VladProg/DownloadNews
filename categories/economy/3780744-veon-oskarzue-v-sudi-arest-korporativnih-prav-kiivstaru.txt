Група VEON Ltd, яка є 100% власником українського телеком-оператора ПрАТ «Київстар», подала клопотання до суду з метою оскарження арешту корпоративних прав «Київстару».

Про це Укрінформу повідомили в пресслужбі ПрАТ «Київстар».
Зазначається, оскільки VEON ltd - єдиний власник корпоративних прав у «Київстарі», то повний або частковий арешт корпоративних прав українського телеком-оператора порушує права як глобального цифрового оператора VEON, так і його міжнародних інвесторів.
«Група VEON робить всі необхідні кроки для захисту прав дочірньої компанії «Київстар» і наших міжнародних інвесторів. Бездоганний послужний список VEON і «Київстару» в наданні послуг в Україні, діалог, який ми встановили минулого тижня в Україні під час візиту нашої делегації і стабільна доступність механізмів та процедур оскарження дають мені впевненість у тому, що ми досягнемо нашої мети, захищаючи наші права», - сказав генеральний директор VEON Group Каан Терзіоглу.
У своїх поданнях до суду VEON підтвердив, що будь-які дії, спрямовані на права, пільги або кошти підсанкційних осіб, не можуть бути спрямовані на «Київстар» або VEON.
«Зазначені особи не володіють акціями VEON або «Київстар», не можуть здійснювати будь-які права щодо VEON або «Київстар», не є членами або учасниками будь-яких органів управління компанією, включаючи правління, не мають можливості контролювати або впливати на рішення, прийняті VEON або «Київстар» і не отримують вигоди від VEON або будь-якої з його операційних компаній», - йдеться у повідомленні.
У компанії наголошують, що станом на час публікації ні представникам Групи VEON, ні «Київстар» офіційно не були вручені рішення суду про накладення арешту на корпоративні права в «Київстарі», ані змінена постанова суду від 13 жовтня 2023 року, що зменшила відсоток арештованих корпоративних прав до 47,85% акцій.
Як повідомлялося, суд наклав арешт на всі корпоративні права в Україні, що належали підсанкційним російським олігархам Михайлу Фрідману, Петру Авену та Андрію Косогову - загалом на 20 українських компаній на загальну суму понад 17 млрд грн. Серед них і на 100% корпоративних прав компанії «Київстар».
Київстар – найбільший український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів «Домашнього інтернету». Від початку повномасштабної війни компанія виділила понад 1,4 млрд грн допомоги державі, військовим, суспільству, абонентам. Єдиний акціонер Київстару – міжнародна Група VEON. Акції Групи знаходяться у вільному обігу на фондових біржах NASDAQ (Нью-Йорк) та Euronext (Амстердам).