НАК «Нафтогаз» планує збільшити видобуток газу в наступному році на 1 мільярд кубометрів – до 13,5 мільярда кубометрів.

Як передає Укрінформ, про це повідомляє голова правління НАК «Нафтогаз Україна» Олексій Чернишов в інтерв’ю Forbes.
«Нафтогаз планує збільшити видобуток в наступному році на 1 млрд кубометрів – до 13,5 млрд кубометрів. Цей рік ми маємо завершити з видобутком близько 12,5 млрд кубометрів», – наголосив він.
Також очільник НАК зазначив, що компанія буде намагатися стимулювати видобуток приватників. Чернишов сподівається, що приватні компанії у 2023 році видобудуть більш як 5 млрд кубометрів. Щоправда, зараз не простежується тенденція, що вони збільшують видобуток.
Якщо в наступному році загальний видобуток газу перевищить 18,5 млрд кубометрів, Україна зможе обійтись без імпорту газу або мінімальним імпортом.
Як повідомлялося, НАК «Нафтогаз Україна» планує накопичити близько 15 млрд кубометрів газу до початку опалювального сезону у 2023 році.
Фото: Нафтогаз, ілюстративне