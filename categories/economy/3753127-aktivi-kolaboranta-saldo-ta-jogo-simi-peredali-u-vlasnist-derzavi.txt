Основні активи проросійського колаборанта Володимира Сальдо та його сім'ї було стягнуто в дохід держави.

Як передає Укрінформ, про це повідомляє пресслужба Міністерства економіки.
За рішенням суду уряд прийняв рішення передати майно родини зрадника в управління Фонду державного майна України.
«Майно і активи зрадника Володимира Сальдо, а також його найближчих родичів, було передано в дохід держави. Тепер Фонд держмайна має забезпечити проведення державної реєстрації прав власності на ці активи, а згодом приватизацію або передачу в оренду цього майна. Кошти від продажу або їх оренди мають поповнити державний бюджет України», - сказала перший віцепрем’єр-міністр - міністр економіки Юлія Свириденко.
Зокрема, рішенням уряду до Фонду держмайна було передано:

три земельні ділянки;
готель на 3279,9 кв. м у Херсоні;
апартаменти на 304,2 кв. м в Ялті;
два паркомісця в Ореанді (Ялта);
триповерхова будівля в Херсоні на 2143,3 кв. м;
будинок на 236,7 кв. у Херсоні;
три квартири в Ореанді (135,1 кв. м), Одесі (128,5 кв.м) та Херсоні (36,8 кв.м);
автомобіль Volvo XC90 2020 року випуску;
99,86% ПрАТ "Каштан" (розробляє гранітний кар'єр в Житомирській області) - оформлене на колишню дружину Сальдо;
30% ПрАТ "Дельта Сервіс" (транспортна компанія) - оформлене на колишню дружину Сальдо;
55,56% ТОВ "Бебко-Авто" (мережа автосалонів і СТО в Херсоні) - записано на доньку Сальдо;
40% ТОВ "Конка" (Херсонська компанія, що займається організацією відпочинку) – записано на доньку Сальдо.


Як повідомлялося, 13 квітня Міністерство юстиції України подало позовну заяву до Вищого антикорупційного суду про застосування санкцій до колаборанта Володимира Сальдо, який у період окупації Херсона очолював т. зв. військово-цивільну адміністрацію Херсонської області.
Рішенням ВАКС у цій справі від 9 травня 2023 року частково задоволено позов Мін'юсту про застосування до Сальдо санкції, передбаченої пунктом 1-1 частини 1 статті 4 ЗУ «Про санкції». Зокрема, як пояснили в Мін’юсті, цим рішенням у дохід держави стягнуто активи, які знаходяться у прямому володінні Сальдо, а також ті, якими він володіє опосередковано, через колишню дружину Любов Сальдо. Водночас суд відмовив у стягненні майна, яким, на думку Мін’юсту, Сальдо володіє опосередковано, через доньку Ірину Сальдо. Міністерство подало апеляцію на це рішення.