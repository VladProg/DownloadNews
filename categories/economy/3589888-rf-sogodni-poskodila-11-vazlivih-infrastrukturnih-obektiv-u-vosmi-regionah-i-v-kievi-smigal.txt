росія ракетними обстрілами станом на 11:00 10 жовтня пошкодила 11 важливих інфраструктурних об’єктів у восьми регіонах і місті Києві.

Про це повідомив у Телеграмі Прем’єр-міністр Денис Шмигаль, передає Укрінформ.
«російські терористи сьогодні масово обстрілюють українські міста. Під ударами – цивільна й критична інфраструктура. Одними з перших цілей стали дитячий майданчик, музеї та освітні заклади. На жаль, загинули люди. Станом на 11:00 пошкоджено 11 важливих інфраструктурних об’єктів у 8 регіонах і місті Києві. Зараз частина областей знеструмлені», – написав Шмигаль.
За його даними, потрібно бути готовими до тимчасових перебоїв зі світлом, водопостачанням, зв'язком.
На думку глави уряду, головна мета цих воєнних злочинців – посіяти паніку, налякати, залишити українців без світла й тепла.
«Всі служби працюють на місцях, ми оперативно відновлюємо нашу інфраструктуру. Зробимо все, аби якнайшвидше відновити всі об’єкти. Дякуємо нашим рятувальникам і медикам, які зараз в епіцентрах обстрілів рятують життя людей. Дякуємо нашим енергетикам, які під обстрілами відновлюють живлення міст. Тримаймо стрій! Нашим захисникам та системі ППО вдалося збити понад 40 ракет з 70. Ми знали, з ким маємо справу й тому так важливо забезпечити нашу перемогу», – підкреслив прем’єр.
Шмигаль закликав українців залишатися в укриттях.
Як повідомляв Укрінформ, зранку 10 жовтня ворог здійснює масовану ракетну атаку по всій території України.