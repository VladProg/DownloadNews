Вищий антикорупційний суд задовольнив позов Міністерства юстиції України та стягнув у дохід держави належні російському олігарху активи – ТОВ «Аерок», яке входить до групи компаній «Група ЛСР» (РФ).

Як передає Укрінформ, про це офіс Генерального прокурора повідомляє у Телеграмі.
Рішенням суду націоналізовано статутний капітал товариства на 437,5 млн грн, 24 обʼєкти майна у Київській та Львівській областях, грошові кошти на рахунках і вилучену готову продукцію.
Підставою для націоналізації активів російського олігарха стали матеріали кримінального провадження за фактами фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України та виправдовування, визнання правомірною, заперечення збройної агресії рф проти України, глорифікації її учасників (ч. 4 ст. 110-2, ч. 3 ст. 436-2 Кримінального кодексу України).
За даними слідства, ТОВ «Аерок» входить до складу групи компаній «Група ЛСР», власником якої є російський мільярдер. Це товариство - один із найбільших виробників продукції з газобетону, бетону. Воно постачає бетоноконструкції для будівництва житлових та промислових об’єктів.
«Група ЛСР» сприяє веденню агресивної війни, сплачуючи податки і збори до державного бюджету РФ у значних обсягах. Також вона бере активну участь в іпотечних програмах із забезпечення житлом учасників так званої СВО, інвестує в будівництво житла для військовослужбовців держави-агресора.
Як повідомляє Державне бюро розслідувань, компанія «АЕРОК» володіє двома газобетонними заводами в Обухові та Березані Київської області.
У травні минулого року ДБР встановило, що українське підприємство з виготовлення будівельних матеріалів підконтрольне російському олігарху Андрію Молчанову. Він є колишнім членом Ради федерації Федеральних зборів РФ.
Отриманий українським підприємством прибуток спрямовувався у вигляді дивідендів та роялті до так званої «материнської компанії» з РФ.
За рахунок отриманих коштів від українського товариства сплачувалися податки та збори до бюджету Росії, фінансувався її силовий блок й оборонно-промисловий комплекс під час агресії проти України.
Ці активи були арештовані й передані в управління АРМА.
Як повідомляв Укрінформ, Державне бюро розслідувань передало у власність держави російські активи на сотні мільйонів гривень, серед яких майно групи компаній російської «Татнефти».