Кабінет Міністрів ухвалив розпорядження, які дозволять розпочати переговори про підписання угоди із Міжнародним банком реконструкції та розвитку про залучення 700 млн доларів США на підтримку сільського господарства України.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що мета угоди – реалізація проєкту «Екстрений проєкт надання інклюзивної підтримки для відновлення сільського господарства України (ARISE)», у межах якого Україна зможе отримати 700 млн доларів США на підтримку сільського господарства.
Ці кошти будуть спрямовані на реалізацію двох компонентів проєкту ARISE: фінансове забезпечення програми «Доступні кредити 5-7-9» для с/г виробництва та харчової переробки; надання грантової допомоги малим сільськогосподарським виробникам, а саме користувачам земельних ділянок та тим, хто спеціалізується на розведенні корів, кіз або овець.
Реалізація проєкту запланована на 2023 та 2024 роки.
Як повідомлялося, Кабінет Міністрів України на засіданні 29 вересня 2023 року схвалив залучення гранту від Міжнародного банку реконструкції та розвитку (МБРР) і Міжнародної асоціації розвитку у розмірі до 1,15 млрд дол, що спрямований на бюджетну підтримку.