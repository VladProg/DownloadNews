Група Нафтогаз ухвалила рішення скасувати 44,7 млн грн преміальних виплат для колишніх керівників трьох збиткових підприємств - Миколаївгазу, Івано-Франківськгазу та Хмельницькгазу.

Про це повідомляє Укрінформ із посиланням на пресслужбу компанії.
У Нафтогазі нагадали, що у серпні 2023 року було змінено керівництво АТ «Миколаївгаз», АТ «Івано-Франківськгаз» та АТ «Хмельницькгаз», які входили в орбіту Регіональної газової компанії Дмитра Фірташа.
"За результатами ініційованої новим керівництвом перевірки фінансової звітності зазначених товариств будуть анульовані попередні рішення наглядових рад, згідно з якими звільнені голови та члени правління Товариств нарахували собі у травні 2023 необґрунтовані премії", - йдеться у повідомленні.
Як пояснили у НАК, всі вищезазначені компанії задекларували збитковість: вони мають дебіторську заборгованість, підозрюються в ухилянні від сплати податків та фігурують у кримінальних провадженнях. Що робить преміювання безпідставним.
А намагання отримати високі преміальні свідчить "про службові зловживання екскерівників цих компаній", наголосили у Нафтогазі.
Як повідомлялось, Миколаївгаз, Івано-Франківськгаз та Хмельницькгаз перейшли до складу Групи Нафтогаз 15 серпня 2023 року.
З метою запобігання ризику виникнення надзвичайної ситуації в енергетичній сфері уряд прийняв рішення про необхідність змін на газорозподільному ринку.
29 червня 2023 року до складу Групи Нафтогаз увійшли АТ «Київоблгаз», АТ «Житомиргаз» і АТ «Львівгаз»; 18 липня 2023 року – АТ «Сумигаз», АТ «Вінницягаз» і АТ «Дніпропетровськгаз».
НАК «Нафтогаз України» планує завершити інтеграцію 26 облгазів до кінця 2023 року.