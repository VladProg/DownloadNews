Національний банк не відпускає курс у "вільне плавання"; регулятор і далі контролюватиме ситуацію на міжбанківському валютному ринку.

Про це під час пресбрифінгу керівництва Національного банку щодо рішень з курсової політики повідомив голова НБУ Андрій Пишний, передає кореспондент Укорінформу.
"НБУ не відпустив курс. Ми не повернулися до режиму плаваючого курсоутворення, який існував до повномасштабного вторгнення. Ми наразі цей варіант навіть не розглядали з огляду на структурний дефіцит валюти на ринку", - сказав Пишний.
Він пояснив, що режим, який нині запроваджується регулятором, стосується насамперед бізнесу. Водночас правила встановлення курсу в тих сегментах ринку, де купує та продає валюту населення, не зміняться. Пишний нагадав, що з початку року курс зміцнився майже на 7%.
"Наразі режим, який змінює Національний банк, в першу чергу вплине на встановлення офіційного курсу і буде визначатись за результатами торгових сесій на міжбанківському ринку", - сказав очільник НБУ.
Він наголосив, що регулятор не відпускає курс у "вільне плавання", та запевнив, що Національний банк буде присутній на ринку, щоб відповідним чином згладжувати надмірні коливання.
Як повідомлялось, Національний банк України з 3 жовтня 2023 року переходить до режиму керованої гнучкості обмінного курсу.