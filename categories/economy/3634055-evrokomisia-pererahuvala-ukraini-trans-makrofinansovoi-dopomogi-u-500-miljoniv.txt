Європейська комісія сьогодні, 14 грудня, перерахувала Україні останній у цьому році транш макрофінансової допомоги в обсязі 500 мільйонів євро, що довело загальний обсяг МФД, яку Україна отримала від Європейського Союзу від початку російського вторгнення до 7,2 мільярдів євро.

Про це у Брюсселі під час брифінгу повідомила речниця Європейської комісії Верле Нуйтс, передає власний кореспондент Укрінформу.
«Сьогодні Єврокомісія перерахувала третій та останній транш у 500 мільйонів євро із 5 мільярдів надзвичайної макрофінансової допомоги для України. Ця допомога в рамках надзвичайної МФД дозволить посилити макрофінансову стабільність України, зміцнити загальну економічну та фінансову стійкість країни», - зазначила Нуйтс.
Вона нагадала, що після перерахування цього траншу загальний обсяг макрофінансової підтримки України з боку ЄС з початку російської війни досяг 7,2 млрд євро.
«З метою продовження підтримки України ми запропонували інструмент макрофінансової допомоги (МФД+) в обсязі до 18 мільярдів євро у формі кредитів для України у 2023 році. Перші виплати очікуються вже на початку 2023 року. Як очікується, інші міжнародні партнери також зроблять внесок у покриття фінансових потреб України», - сказала речниця Єврокомісії.
Як повідомлялося, кілька днів тому Рада ЄС ухвалила рішення про виділення для України МФД+ в обсязі 18 мільярдів євро у 2023 році. Гроші надаватимуться у формі кредиту на вигідних умовах. Термін погашення кредиту розрахований на 10 років із можливістю продовження, при цьому гарантії за кредитом сплачуватимуться за рахунок бюджетних резервів Євросоюзу.
Завтра, 15 грудня, рішення щодо виділення для України 18 млрд євро голосуватиметься у другому читанні під час пленарного засідання Європейського парламенту у Страсбурзі за терміновою процедурою.