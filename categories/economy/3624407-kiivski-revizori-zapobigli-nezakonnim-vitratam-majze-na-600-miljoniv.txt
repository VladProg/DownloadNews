За десять місяців цього року столичні ревізори та аудитори запобігли незаконним витратам на майже 600 млн грн.

Про це Укрінформу повідомили в Північному офісі Держаудитслужби, працівники якого проводять контрольні заходи на підприємствах Києва та Київської області.
Так, за результатами проведених моніторингів вдалось запобігти витраті коштів за процедурами закупівель, здійсненими з порушеннями законодавства, на загальну суму 581,4 млн грн. Було скасовано торги за 24 процедурами загальною очікуваною вартістю 198,8 млн грн та забезпечено розірвання 41 договору на загальну суму 382,5 млн грн, уточнили у відомстві.
«Матеріали 39 контрольних заходів передано до правоохоронних органів для відповідного реагування. Розпочато 10 досудових розслідувань. За результатами проведення аудитів досягнуто економічного ефекту на загальну суму 103 млн грн», – поінформував начальник Північного офісу Держаудитслужби Олександр Карабанов.
Окрім того, органи держфінконтролю направили чотири позови до суду на суму 1,8 млн грн. За недотримання законодавства 34 посадових осіб притягнуто до дисциплінарної, матеріальної та адміністративної відповідальності. Порушникам загрожують штрафи від двохсот до п’яти тисяч неоподатковуваних мінімумів доходів громадян (НМДГ).