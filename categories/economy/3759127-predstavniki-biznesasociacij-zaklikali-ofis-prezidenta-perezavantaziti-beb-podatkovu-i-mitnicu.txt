Представники найбільших бізнес-асоціацій закликали Офіс Президента перезавантажити Бюро економічної безпеки, податкову і митницю

Про це повідомили Укрінформу в Офісі Президента
Представники найбільших бізнес-асоціацій (Спілка українських підприємців, Європейська бізнес асоціація, Американська торговельна палата, асоціація Board) учора зустрілися із заступником керівника Офісу Президента Ростиславом Шурмою.

Під час зустрічі сторони обговорили кроки важливі для дерегуляції, спрощення ведення бізнесу.

На думку Шурми, такі наради розв'язують поточні проблеми підприємців.
"Нам необхідно тримати руку на пульсі та мати постійний зріз ситуації в реальному секторі. Я з перших вуст почув про те, що відбувається і які конкретно точкові дії потрібно вживати. Також мала місце комунікація з нашого боку - ми донесли наші плани і протестували їхню коректність", - зазначив Шурма.


Так Спілка українських підприємців, яка взяла участь у зустрічі, запропонувала запровадити норму про послідовність проведення слідчих дій у кримінальних справах щодо економічних злочинів. За даними СУП наразі ухвалено відповідні стандарти розслідування, однак вони ігноруються, оскільки не внесені до КПК України та мають рекомендаційний характер.
На думку СУП, чітке дотримання затверджених стандартів дасть змогу ефективно розслідувати справи, доводити їх до суду з ухваленням відповідних рішень, прибере надумані та безпідставні кримінальні провадження, які використовуються як тиск на бізнес або є інструментом недобросовісної конкуренції.
СУП також заявив про те, що наполягає на проведенні відкритих конкурсів на посади керівників БЕБ, Державної податкової служби та митниці.
У Європейській бізнес асоціації заявили, що ключове для бізнесу питання - це перевантаження БЕБ. Необхідне прозоре, чесне та неупереджене проведення конкурсу на посаду нового голови БЕБ. Як, зокрема, і на всі посади, навіть рядового складу БЕБ, які робитимуть акцент у роботі на ефективній боротьбі з тіньовим бізнесом, непрозорими "схемами", протидії корупції.

Також у Європейській бізнес асоціації порушили питання збільшення випадків втручання в роботу прозорого бізнесу від деяких органів, зокрема, представників Нацполіції шляхом проведення перевірок безпосередньо в офісах компаній.

Представники Американської торговельної палати своєю чергою звернули уваги на такі питання як забезпечення експорту зерна з глибоководних морських портів, боротьбу з незаконним ринком твердих акцизних товарів, захист інвестицій та важливість співпраці з управлінням захисту інвестицій, перезавантаження БЕБ.
Як повідомляв Укрінформ, Президент Володимир Зеленський очікує від бізнесу пропозицій щодо єдиного органу, який займатиметься перевірками.
Фото: ОП