НЕК "Укренерго" 9 листопада звернулося до польського оператора системи передачі PSE щодо термінової закупівлі 510 МВт-год. надлишкової електроенергії, виробленої українською генерацією.

Як передає Укрінформ, про це повідомляє пресслужба компанії у Фейсбуці.
"Сьогодні в енергосистемі є профіцит електроенергії. Для збереження балансу між виробництвом та споживанням й операційної безпеки енергосистеми, у відповідь на запит «Укренерго», польський оператор енергосистеми PSE, в 3 денні години надає аварійну допомогу, терміново купуючи надлишки української електроенергії загальним обсягом 510 МВт-год.", - ідеться у повідомленні.
Зазначається, що два блоки на теплоелектростанціях (ТЕС) у західному та центральному регіонах виведені в аварійний ремонт в межах доби. Водночас виробленої електроенергії достатньо для забезпечення потреб всіх побутових та юридичних споживачів.
У четвер, 9 листопада, імпорт електроенергії запланований у ранкові та вечірні години зі Словаччини та Румунії загальним обсягом 1 365 МВт-год. Експорт здійснюється у нічні та денні години до Словаччини, Молдови та Румунії загальним обсягом 3 482 МВт-год.
Як повідомлялося, НЕК "Укренерго" 7 листопада звернулося до польського оператора системи передачі PSE щодо термінової закупівлі 480 МВт-год. надлишкової електроенергії, виробленої українською генерацією. PSE також викупило надлишок електроенергії 6 листопада.