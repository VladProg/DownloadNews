АТ «Ощадбанк» розпочинає фінансування аграріїв на придбання засобів захисту рослин, насіннєвого матеріалу, мікродобрив та техніки від ТОВ «Спектр-Агро».

Як передає Укрінформ, про це повідомляє пресслужба банку.
"Ощад пропонує аграріям пільгове кредитування на придбання товарів від компанії Спектр-Агро – одного з найбільших українських дистриб’юторів засобів захисту рослин, міндобрив та сільгосптехніки провідних світових та українських виробників (Deutz-Fahr, HARDI, Kockerling, Dieci, SOLA)", - йдеться в повідомленні.
Скориставшись партнерською програмою зі Спектр-Агро, аграрії отримують наступні переваги: кредитування на придбання техніки за ставкою від 5% річних та від 9% річних на поповнення обігових коштів за державною програмою «Доступні кредити 5-7-9%» на суму до 90 млн грн. Також програму пільгового кредитування на придбання техніки, мікродобрив Спектрум і Даймса, засобів захисту рослин власного бренду Спектр-Агро та насіння сої G-Max за ставкою від 0,01% річних на суму до 20 млн грн з адаптованим до сезонності графіком погашення.
Окрім цього, передбачається спрощений пакет документів для отримання рішення за кредитом та пріоритетний розгляд фінансування проєктів у межах партнерства.
Як повідомляв Укрінформ, в Україні за січень-лютий 2023 року 2,6 тис. аграріїв залучили 11,095 млрд грн кредитів.
Фото: expres.ua