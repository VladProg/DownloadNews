Перед судом постануть четверо колишніх гендиректорів держпідприємства «Волиньвугілля», які завдали державі збитків на 1,17 мільярда гривень.

Як передає Укрінформ, про це повідомляє Державне бюро розслудувань.
«Працівники ДБР завершили досудове розслідування щодо чотирьох колишніх генеральних директорів держпідприємства «Волиньвугілля», які у різний час з 2017 по 2022 роки очолювали підприємство. Через зловживання посадовців екології та надрам було завдано збитків на 1,17 мільярда гривень», - ідеться в повідомленні.




Слідство встановило, що у 2018 році у підприємства завершилися спеціальні дозволи Державної служби геології та надр України на видобуток вугілля. Однак, тогочасний керівник «Волиньвугілля» дав підлеглим вказівку продовжувати роботи.
Ситуацію не змінила заміна гендиректора, кожен із трьох його наступників продовжував нелегальний видобуток вугілля. Вони не зважали на порушення законодавства та супутню шкоду екології.
Впродовж чотирьох років на шахтах працівники незаконно видобули 132,4 тис. тонн корисних копалин. Вугілля продавали за чинними контрактами державного підприємства.

Колишніх гендиректорів обвинувачують у незаконному видобуванні корисних копалин загальнодержавного значення (за різними частинами ст. 240 Кримінального кодексу України).
Санкція статті передбачає покарання у вигляді позбавлення волі на строк до 6 років.
Як повідомляв Укрінформ, Спеціалізована антикорупційна прокуратура скерувала до суду справу щодо заволодіння понад 1,3 мільйона гривень порту «Южний».
Фото: ДБР