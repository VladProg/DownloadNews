Міністр фінансів ФРН Крістіан Лінднер попереджає про дефіцит бюджету-2024, який зараз обговорюється в правлячій коаліції, та закликає до скорочення витрат.

Про це політик заявив в інтерв’ю Rheinische Post, передає Укрінформ.
«На даний момент у 2024 році буде дефіцит від 14 до 18 мільярдів євро при доходах у 424 мільярди євро», — сказав Лінднер.
Він вважає, що потрібні економія за окремими напрямками і справедливий розподіл коштів, але не бачить сенсу в підвищенні податків. За словами міністра, політики повинні знову навчитися обходитися грошима, які генерують громадяни.
Найважливішим Лінднер вважає наразі забезпечити підтримку внутрішньої, зовнішньої та соціальної безпеки. Водночас він виступає проти виділення з центрального бюджету грошей федеральним землям для розміщення біженців.
Як повідомлялося, Німеччина прийняла понад 1,1 млн українських біженців. Крім того, лише минулого року ФРН виділила різноманітної допомоги Україні в обсязі понад 12 млрд євро. На тлі збільшення безпекових загроз канцлер пообіцяв створити спеціальний фонд для Бундесверу в обсязі 100 млрд євро. Великі гроші витрачаються на модернізацію енергетичної інфраструктури, а також заміну опалення в домогосподарствах.