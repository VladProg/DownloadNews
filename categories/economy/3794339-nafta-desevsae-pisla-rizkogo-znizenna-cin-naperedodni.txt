Ціни на нафту еталонних марок помірно опускаються в п'ятницю, 1 грудня, після різкого зниження за підсумками сесії в четвер, інвестори продовжують оцінювати підсумки зустрічі міністрів країн ОПЕК+, що відбулася напередодні.

Як передає Укрінформ, про це повідомляє enkorr.
Ціна лютневих ф'ючерсів на сорт Brent на лондонській біржі ICE Futures становить $80,63 за барель, що на 23 центи нижче за показник на закриття попередньої сесії. Напередодні ціна цих контрактів упала на $2,02 (2,4%), до $80,86 за барель.
Котирування ф'ючерсів на нафту WTI на січень на електронних торгах Нью-Йоркської товарної біржі (NYMEX) знизилися на 4 центи і становили $75,92 за барель. За підсумками минулої сесії вони знизилися на $1,9 (2,4%) – до $75,96 за барель.
ОПЕК+ не стала змінювати офіційні квоти за підсумками засідання, що завершилося напередодні, при цьому окремі країни групи добровільно скоротять виробництво на 2,2 млн барелів на добу (б/д) у першому кварталі 2024 року. Саудівська Аравія знизить видобуток на 1 млн б/д, Ірак – на 223 тис. б/д, ОАЕ – на 163 тис. б/д, Кувейт – на 135 тис. б/д, Казахстан – на 82 тис. б/д, Алжир – на 51 тис. б/д, Оман – на 42 тис. б/д.
Росія продовжить і поглибить свої обмеження на експорт. До кінця 2023 року діє обмеження у 300 тис. б/д на експорт нафти й нафтопродуктів порівняно з травнем-червнем 2023 року. Влада РФ оголосила, що країна збільшить це скорочення ще на 200 тис. б/д – до 500 тис. б/д і продовжить його на I квартал 2024 року, при цьому на 300 тис. б/д буде знижено постачання нафти, на 200 тис. б/д – нафтопродуктів.
«Спочатку ціни на нафту підскочили на новині про продовження й поглиблення скорочень нафтовидобутку, проте інвестори турбуються з приводу дотримання країнами ОПЕК умов угоди, а також щодо зростання світового попиту на пальне», – написав директор зі стратегії U.S. Bank Asset Management Group Роб Гейворт.