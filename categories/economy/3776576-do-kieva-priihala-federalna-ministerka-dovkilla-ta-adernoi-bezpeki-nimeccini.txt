Федеральна міністерка довкілля та ядерної безпеки Німеччини Штеффі Лемке перебуває сьогодні з візитом у Києві для проведення перемовин про відновлення екологічної сфери України після російської агресії.

Про це повідомило у соцмережі Х посольство ФРН в Україні, передає Укрінформ.
«Міністр довкілля Штеффі Лемке перебуває сьогодні у Києві для переговорів щодо відновлення у сфері довкілля, в чому федеральне міністерство пропонує підтримку. Загарбницька російська війна також руйнує природу та екологію, що гостро та надовго загрожує основам життєзабезпечення, як-от питною водою», - зазначається в повідомленні.

Як повідомляв Укрінформ, правоохоронці зафіксували 265 воєнних злочинів проти довкілля та 14 випадків екоциду, вчинених Росією в Україні.
Фото: Х / Bundesumweltministerium