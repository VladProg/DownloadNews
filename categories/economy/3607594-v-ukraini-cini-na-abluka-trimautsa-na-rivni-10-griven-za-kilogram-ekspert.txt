Ціни на яблука нового урожаю в Україні наразі тримаються на рівні 10 грн/кг за якісний товарі і до 3,5 грн за товар для переробки.

Про це виданню SEEDS повідомив президент Української плодоовочевої асоціації Тарас Баштанник, передає Укрінформ.
«Наразі ціни в Україні тримаються на рівні 10 грн/кг на якісні яблука та 3-3,5 грн/кг на продукцію, яку в подальшому переробляють на концентрат. Та яка буде ситуація далі – спрогнозувати важко. Адже перелік проблем в аграрному секторі, на жаль, систематично зростає», - йдеться в повідомленні.
Зокрема, українські виробники зараз, коли триває процес закладання продукції на тривале зберігання, зіткнулися з дефіцитом електропотужностей. Тож, вважає Баштанник, вони будуть намагатися якомога швидше реалізувати зібраний врожай.
Крім того, недостатня і несвоєчасна через війну кількість внесених засобів захисту рослин разом з несприятливою погодою вплинули на якість цьогорічного урожаю. Що своєю чергою позначиться на обсягах експорту продукції, який і так значною мірою обмежений через заблоковані морські порти.
Баштанник зауважив, що наступного року фермерам буде ще складніше працювати. Адже прямі витрати на вирощування, тобто на придбання засобів захисту рослин, добрив, пального, постійно зростають.
Як повідомлялося, в Україні знизились роздрібні ціни на картоплю - до 9-12 грн за кілограм. У Мінагрополітики очікують, що ціни на картоплю знизяться до 7-9 грн за кілограм.