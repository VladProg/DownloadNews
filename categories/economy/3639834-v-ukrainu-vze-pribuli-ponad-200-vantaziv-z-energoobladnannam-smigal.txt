В Україну вже прибуло понад 200 вантажів із енергетичним обладнанням.

Про це повідомив Прем'єр-міністр України Денис Шмигаль під час засідання уряду, передає Укрінформ.
«Щодня в Європі та у світі з’являються нові ініціативи на підтримку України й українців. Вже прибуло понад 200 вантажів з енергетичним обладнанням. Євросоюз пообіцяв мобілізувати для нас 900 генераторів. Дякуємо та цінуємо цей жест солідарності», - зазначив очільник уряду.
Він уточнив, що бізнес і люди цього року вже завезли в Україну 500 тисяч переважно малопотужних генераторів, в той час, як партнери надають великі генераторні установки, які здатні живити важливі об’єкти. Наприклад, медичні заклади чи насосні станції водоканалів.
«Бійці енергетичного фронту щодня, щогодини, щохвилини успішно протидіють російським варварам. Завдяки їхньому героїзму ми витримали дев’ять масштабних та ще багато менших атак на українську енергосистему», - сказав Шмигаль.
Як повідомлялося, починаючи з 10 жовтня, росіяни випустили на українські енергетичні об'єкти понад тисячу ракет і дронів. Українська енергосистема витримала дев’ять хвиль масованих терористичних атак. Через пошкодження об'єктів енергетики по всій території України запроваджуються погодинні та екстрені відключення світла.