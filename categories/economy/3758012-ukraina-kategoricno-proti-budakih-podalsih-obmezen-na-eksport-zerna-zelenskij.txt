Президент Володимир Зеленський заявив, що Україна категорично проти будь-яких подальших обмежень на експорт українського зерна.

Про це він сказав у зверненні до учасників саміту Ініціативи Тримор’я, повідомляє Укрінформ.

Відео: Офіс Президента
Зокрема, глава держави нагадав про удар російськими БПЛА по місту Кілія Одеської області, внаслідок чого виникла пожежа.
“Саме по тій нашій інфраструктурі, яка забезпечує життя української частини Чорноморського та Дунайського регіонів. Власне, ця пожежа на тілі нашого Тримор’я і такі наслідки ударів по Кілії, по Рені, по Ізмаїлу, по Одесі, по інших наших містах, тих, які відкривають Україні південні ворота у світ, такі російські удари дуже красномовні”, - підкреслив Зеленський.
Він наголосив, що “зараз Росія б’є по Україні, але що було б, якби їй вдалося, як раніше в історії, зробити Україну своїм плацдармом? Те, що Путін планував. Те, що вже бачили, на жаль, ваші народи разом з українським у минулому. У минулому, яке, на жаль, ставало часом неволі, бо в ключові моменти бракувало солідарності”.
“24 лютого все змінило. Європа, усі ми з вами змогли довести, що ми здатні на історичні прояви солідарності. І зараз, коли Україна вдячна вашим країнам, вдячна вам особисто за підтримку, це вдячність, яку відчуваємо ми”, - сказав Президент.
Зеленський звернув увагу, що формат співпраці під назвою “Тримор’я” - “про об’єднаність, а не про роздільність, як і всі інші формати, що зміцнюють наші народи”.
“Тож чому, коли наші українські порти майже щоночі горять після російських ударів, ми змушені ще й переживати, що наша наземна логістика зупиниться? Коли політика у Європі суперечить суті та ігнорує спільні зобов’язання й спільні цінності, коли це відбувається ще й у розпал жорстокої агресії проти всього, що є європейським, від цього програє кожен. Кожен. І лише час відділяє від того, коли наслідки такого програшу проявляться. Україна категорично проти будь-яких подальших обмежень на експорт нашого зерна. Ми спокійно дивимося на те, як наше зерно стає джерелом непоганого заробітку для різних країн Європи, які переробляють нашу агропродукцію та заробляють на логістиці. Фермери з різних країн використовують українські корми для блага своїх господарств. Компанії різних країн заробляють на транзиті. І це благо - для всієї європейської економіки. Але конкретно для українського сегмента європейської економіки йдеться не про заробіток, а про виживання в умовах російського терору. Лише сьогодні й лише один російський обстріл убив щонайменше 16 людей у Костянтинівці”, - зазначив Зеленський.
Він звернувся до учасників саміту, “до всіх, від кого так чи інакше залежить свобода нашого аграрного експорту”, зазначивши, що “будь-які обмеження проти українського експорту зараз - це масштабування тієї руйнації, якої завдають російські терористи”.
“Окремо хочу звернутися до Європейської комісії. Основа Європи, це, зокрема, вільна конкуренція та виконання обіцянок. Україна виконує свої обіцянки і ніколи не заважає вільній конкуренції. Але як ми не будемо спокійно сприймати порушення даних нам обіцянок, порушення Угоди про асоціацію, порушення умов вільного ринку, європейські інституції не повинні множити розчарування у Європі і повинні посилювати довіру до тих слів та обіцянок, які звучать у Європі”, - наголосив Зеленський.
Президент підкреслив, що Україна бореться за життя та спільні європейські цінності на полі бою, на морі, на суші, в повітрі, у кіберпросторі, в інформаційному середовищі, у сфері комерції.
“Але якщо треба буде боротися за Україну та основи нашої спільної Європи в арбітражах, будемо боротися і в арбітражах. Хоча й не хочемо цього. Якщо треба буде боротися на майданчиках міжнародних організацій, будемо боротися і там. Але ми сподіваємося на єдність, і ми знаємо, що єдність переможе. Правда переможе. Хай солідарність об’єднує нас і надалі. Хай уся Європа від Дунаю до Вісли буде простором співпраці й надалі. Хай провина за страждання у Європі буде виключно на Росії”, - підсумував глава Української держави.
Ініціатива Тримор’я заснована 2016 року. Нині вона об’єднує 12 держав: Австрію, Чехію, Словаччину, Польщу, Угорщину, Румунію, Болгарію, Латвію, Литву, Естонію, Словенію та Хорватію. Мета Ініціативи – стимулювати економічний розвиток і партнерство країн-учасниць. Сьогодні на саміті Ініціативи Тримор'я в Бухаресті було ухвалено рішення про те, що Україна стане її асоційованою учасницею. Це дасть нашій країні змогу отримати доступ до інвестицій, стратегічних взаємозв’язків і бути краще підготовленою до відновлення.
Фото: ОП