Черги вантажних автомобілів на пункті пропуску “Дорогуськ-Ягодин” на польсько-українському кордоні, через який проходить вантажний автотранспорт, значно зменшилися.

Про це повідомив у Фейсбуці посол України у Польщі Василь Зварич, який у середу вранці побував на пункті перетину кордону “Дорогуськ-Ягодин”, передає Укрінформ.
“Порівняно з попереднім візитом на цей пункт пропуску, 10 вересня, відчутною є позитивна тенденція із поступового зменшення черг по обидва боки кордону. Якщо 10 вересня у черзі з українського боку було близько 2800 вантажівок, а з польського - 900, то сьогодні - з українського боку - 1900, а з польського боку - 190”,- повідомив український дипломат.

За його словами, за минулу добу з України до Польщі у пункті пропуску “Дорогуськ-Ягодин” польськими службами було оформлено понад 600 вантажівок.
На його переконання, рішення про те, щоб порожні вантажівки спрямувати на сусідній пункт пропуску “Устилуг-Зосін”, “себе виправдовує”.
Зварич також повідомив, що найближчим часом запрацює ще один пункт пропуску на кордоні з Польщею – “Нижанковичі-Мальховіце”.
Посол зауважив, що першопричиною зростання навантаження на автомобільні пункти пропуску є російська збройна агресія. Проте усі відповідні органи влади України і Польщі взаємодіють між собою, щоб далі вдосконалювати ситуацію на кордоні.
Як повідомлялося, кількість вантажних автомобілів на кордоні з Польщею останнім часом постійно зростала через низьку пропускну спроможність митниці з польського боку. Нещодавно черга з вантажівок біля пункту пропуску "Ягодин-Дорогуськ" сягала навіть понад 50 км. Україна виступила з ініціативою про відкриття додаткових пунктів пропуску та отримала позитивну відповідь від Польщі щодо початку оформлення порожніх вантажних автомобілів на пункті пропуску "Устилуг–Зосін". Через величезні черги на кордоні страйкували українські, а потім і польські перевізники.
Фото: Василь Зварич / Фейсбук