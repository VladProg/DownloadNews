Окупаційна адміністрація Запорізької АЕС перевела енергоблок №4 у стан «гарячий зупин», що є грубим порушенням вимог ліцензії на експлуатацію цієї ядерної установки.

Про це повідомляє «НАЕК «Енергоатом» у Телеграмі, передає Укрінформ.

«Сьогодні, 24 липня 2023 року, попри вимоги Держатомрегулювання та ДП «НАЕК «Енергоатом» на тимчасово окупованій Запорізькій атомній електростанції на виконання наказу нелегітимного керівництва перевели енергоблок №4 у стан «гарячий зупин». Такі дії є грубим порушенням вимог ліцензії на експлуатацію цієї ядерної установки. Зараз експлуатація енергоблока №4 ЗАЕС має здійснюватися виключно у стані «холодний зупин», - зазначається в повідомленні

Енергоатом нагадує, що після підриву Росією 6 червня греблі Каховської ГЕС і фактичного зникнення Каховського водосховища виникли реальні ризики недостатнього підживлення Запорізької АЕС охолоджувальною водою. Це блокує можливість роботи станції на потужності, і російська окупаційна адміністрація та представники Росатому про це знають. А отже, це є безперечним ризиком для ядерної та радіаційної безпеки через тривалий простій обладнання енергоблока, відсутність належного регламентного технічного обслуговування й ремонту обладнання.

У зв’язку зі вчиненням протиправних дій, що містять ознаки складу кримінальних правопорушень, передбачених ст. 267 КК («Порушення правил поводження з вибуховими, легкозаймистими та їдкими речовинами або радіоактивними матеріалами» та ст. 274 КК («Порушення правил ядерної або радіаційної безпеки»), а також ст. 14 («Готування до злочину») і ст. 258 («Терористичний акт») КК президент ДП «НАЕК «Енергоатом» Петро Котін звернувся до Офісу Генерального прокурора України:


«Окупанти продовжують вчиняти злочинні дії. Вони вкотре порушують вимоги ліцензії на експлуатацію, виданої Держатомрегулювання України (ДІЯРУ), про переведення всіх блоків станції у «холодний зупин», а також вимоги МАГАТЕ. Це свідоме і навмисне порушення норм українського та міжнародного законодавства. На російських загарбників чекає невідворотнє покарання», - вказується в повідомленні.

Як підкреслив Котін, використовуючи стратегічний об’єкт як військову базу та приймаючи рішення щодо переведення реактора у стан «гарячого зупину», окупаційна адміністрація порушує всі норми ядерної та радіаційної безпеки станції.

Також президент ДП «НАЕК «Енергоатом» звернувся до Міністерства закордонних справ України, наголосивши на необхідності закликати МАГАТЕ вжити заходи впливу на окупаційну адміністрацію ЗАЕС для переведення всіх енергоблоків станції у стан «холодний зупин» і поширити відповідну ноту серед країн – членів Агентства.
Як повідомлялося, гендиректор МАГАТЕ Рафаель Маріано Гроссі заявив, що після проведення додаткових інспекцій на Запорізькій АЕС експерти не виявили вибухівки чи мін, проте доступ до даху станції вони від Росії ще не отримали.