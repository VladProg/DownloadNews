Для виплати українцям компенсацій за зруйноване або пошкоджене внаслідок бойових дій житло серед іншого використовувалися арештовані кошти російських банків, які працювали в Україні.

Про це голова Комітету Верховної Ради з питань організації державної влади, місцевого самоврядування, регіонального розвитку та містобудування, очільниця політичної партії "Слуга народну", заступниця керівника однойменної парламентської фракції Олена Шуляк розповіла в коментарі Укрінформу.
"Станом на сьогодні для виплати компенсацій ми використовували тільки арештовані кошти російських банків, які працювали на території України. Найбільша сума була від дочки російського "Сбербанку", яка працювала в Україні", – сказала Шуляк.
Водночас вона висловила сподівання, що російські активи, арештовані в інших країнах світу, передаватимуться Україні та спрямовуватимуться, у тому числі на виплату компенсацій українцям.
Як повідомляв Укрінформ, на житлові компенсації українцям, чиї будинки постраждали внаслідок обстрілів, спрямовано 4,4 мільярда гривень.
22 травня 2022 року набув чинності закон "Про компенсацію за пошкодження та знищення окремих категорій об’єктів нерухомого майна внаслідок бойових дій, терористичних актів, диверсій, спричинених збройною агресією Російської Федерації".
Джерелами фінансування компенсації визначено: кошти державного та місцевих бюджетів; міжнародних фінансових організацій, інших кредиторів та інвесторів; міжнародна технічна та/або поворотна чи безповоротна фінансова допомога; репарації або інші стягнення з РФ.