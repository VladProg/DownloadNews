Велика Британія використовуватиме дані військової розвідки та спостереження для моніторингу російської діяльності у Чорному морі, щоб стримувати будь-які російські удари по цивільних суднах.

Як передає Укрінформ, про це повідомляє Sky News.
Голова уряду Великої Британії Ріші Сунак оголосив про низку заходів, які допоможуть усьому світу боротися з «використанням зерна як зброї» Володимиром Путіним.
"Британія використовуватиме дані військової розвідки та спостереження для моніторингу російської діяльності у Чорному морі, щоб стримувати будь-які російські удари по цивільних суднах, що транспортують зерно", - сказав Сунак.
Велика Британія також прийме міжнародний саміт з продовольчої безпеки пізніше цього року та збільшить підтримку вразливих верств населення, які найбільше постраждали внаслідок зростання цін на продукти харчування.
Світові лідери повинні чітко дати зрозуміти, що вони розглядають рішення Путіна відмовитися від Чорноморської зернової ініціативи як крок до ізоляціонізму, а також погодитися захистити тих, кого це рішення торкнулося.
Саміт з продовольчої безпеки, що відбудеться у Лондоні 20 листопада, об’єднає уряди, міжнародні організації та компанії задля боротьби з причинами відсутності продовольчої безпеки та недоїдання, повідомили в офісі прем’єр-міністра.
Як повідомлялося, Президент України Володимир Зеленський під час розмови з британським Прем’єр-міністром Ріші Сунаком подякував Великій Британії за військову підтримку.
Президент України та Прем’єр-міністр Британії обговорили і загрози для безпеки судноплавства в Чорному морі та відзначили важливість функціонування «зернового коридору» для світової продовольчої безпеки.