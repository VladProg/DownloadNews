Колишні член дирекції й очільник одного з департаментів публічного акціонерного товариства "Центренерго" підозрюються в заподіянні підприємству збитків на понад 176 млн гривень.

Як передає Укрінформ, про це Спеціалізована антикорупційна прокуратура повідомила в Телеграмі.
"За процесуального керівництва прокурора САП детективи Національного антикорупційного бюро повідомили про підозру колишньому члену дирекції ПАТ "Центренерго" та його пособникам – колишньому начальнику департаменту ПАТ "Центренерго" та керівнику приватної компанії, зловживання яких завдали одному з найбільших підприємств електроенергетичної галузі країни понад 176 млн грн збитків", – ідеться в повідомленні.
Згідно з даними слідства, у 2020 році між Центренерго та приватною компанією – переможцем аукціону була укладена угода на закупівлю електроенергії. Тоді приватна компанія здійснила частковий відбір електроенергії, а тому була зобов'язана сплатити штраф.
Натомість між товариством та компанією були укладені додаткові угоди, які виключили з основних угод положення про дозволені межі відхилення від обсягів відібрання електроенергії обсягом 5% від договірного обсягу. Ці зміни дозволяли приватній компанії відбирати будь-який обсяг електроенергії, попри те, що умовою проведених аукціонів було гарантоване відібрання договірного обсягу.
У межах розслідування встановлено, що вказані додаткові угоди були підписані заднім числом та мали на меті уникнення сплати штрафу приватною компанією за невідбір законтрактованої електроенергії.
Унаслідок згаданих дій Центренерго недоотримало дохід на суму понад 176,8 тисяч гривень – саме стільки коштів приватна компанія мала сплатити за невиконання зазначеного обов’язку.
Дії колишнього члена дирекції кваліфіковані за ознаками злочинів, передбачених ч. 2 ст. 28 (правопорушення, вчинене за попередньою змовою групою осіб), ч. 2 ст. 364 (зловживання владою або службовим становищем) та ч. 1 ст. 366 (службове підроблення) Кримінального кодексу України.
Його пособникам, крім вказаних статей, інкриміноване пособництво (ч. 5 ст. 27 Кримінального кодексу України).
Місцеперебування колишніх посадовців "Центренерго" не встановлене. Підозра їм оголошена в порядку статтей 135 та 278 Кримінального процесуального кодексу України.
Як повідомляв Укрінформ, раніше НАБУ оголосило підозру у зловживанні службовим становищем колишнім посадовцям держпідприємства "Обслуговування повітряного руху України", що входить до сфери управління Міністерства інфраструктури України. Вищий антикорупційний суд обрав їм запобіжні заходи у вигляді застави.