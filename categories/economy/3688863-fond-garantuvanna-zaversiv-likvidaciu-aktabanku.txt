Фонд гарантування вкладів фізичних осіб завершив виплати та ліквідацію ПАТ "Актабанк".

Як передає Укрінформ, про це повідомляє пресслужба Фонду гарантування.
"27 березня 2023 року рішенням виконавчої дирекції Фонду гарантування вкладів фізичних осіб № 357 затверджено ліквідаційний баланс та звіт про виконання ліквідаційної процедури ПАТ "Актабанк". Відповідно до приписів частини третьої статті 28 Закону України «Про систему гарантування вкладів фізичних осіб», Фонд гарантування припиняє виплату гарантованих сум відшкодування коштів за вкладами у день затвердження ліквідаційного балансу банку. Також, згідно з частиною третьою статті 53 закону, з моменту затвердження ліквідаційного балансу ліквідаційна процедура банку вважається завершеною", - йдеться у повідомленні.
У зв’язку з цим Фонд гарантування повідомляє про припинення 27 березня 2023 року виплат гарантованих сум відшкодування коштів вкладникам ПАТ "Актабанк" та завершення ліквідаційної процедури банку.
У межах виплат гарантованого відшкодування вкладники ПАТ "Актабанк" отримали понад 565 млн грн.
Як повідомляв Укрінформ, у січні 2015 року Національний банк прийняв рішення відкликати банківську ліцензію та ліквідувати ПАТ «АктаБанк».