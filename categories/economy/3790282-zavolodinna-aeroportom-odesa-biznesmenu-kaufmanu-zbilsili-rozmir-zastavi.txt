Апеляційна палата Вищого антикорупційного суду збільшила розмір застави до 180 млн грн одеському бізнесмену Борису Кауфману, який є фігурантом у справі щодо заволодіння майном аеропорту «Одеса».

Про це повідомляє пресслужба Апеляційної палати ВАКС, передає Укрінформ.
Під час судового засідання 22 листопада сторона обвинувачення оскаржила рішення ВАКС, за яким обвинуваченого випустили з-під варти й визначили йому заставу у розмірі 155 млн грн.
«За результатами розгляду колегія суддів частково задовольнила апеляційну скаргу сторони обвинувачення, скасувала ухвалу слідчого судді ВАКС та постановила нову ухвалу, якою до підозрюваного застосовано запобіжний захід у виді застави в розмірі 180 млн грн, з покладенням процесуальних обов’язків, передбачених ст. 194 КПК України», - йдеться в повідомленні.
За інформацією ЦПК, йдеться про одеського бізнесмена Бориса Кауфмана.
«Прокурор САП оскаржив рішення слідчого судді ВАКС Шкодіна, яким той змінив запобіжний захід Борису Кауфману з тримання під вартою із альтернативною застави у 230 млн грн на звичайну заставу у 155 млн грн», - повідомляють в ЦПК.
В ЦПК зазначають, що за версією обвинувачення, суд першої інстанції не врахував ризики переховування підсудного та впливу його на свідків. Також неналежно оцінено фінансові можливості Кауфмана, а тому 155 млн грн є недостатньою сумою, яка не забезпечить належну процесуальну поведінку. Також прокурор повідомив, що суд нібито схиляв сторону обвинувачення до узгодження суми застави зі стороною захисту.
У свою чергу захист вважав рішення слідчого судді законним та обґрунтованим, а апеляційну скаргу - намаганням стягнути з Кауфмана ще додатково 70 млн грн.
«Сам Кауфман зазначив, що 155 млн для нього є значними коштами, хоч вони вже внесені», - пишуть в ЦПК.
Зрештою, повідомляють в ЦПК, колегія АП ВАКС задовольнила апеляційну скаргу прокурора частково та збільшила розмір застави до 180 млн грн. Також на Кауфмана поклали обов'язки здати закордонні паспорти, не відлучатися з Одеси, прибувати на виклик слідчого, прокурора, суду і не спілкуватися з іншими підозрюваними та свідками.
Нагадаємо, за даними слідства, у 2011 році Борис Кауфман та Алекс Борухович (Грановський) організували схему щодо привласнення аеропорту «Одеса». Відповідне рішення Одеської міськради забезпечив тодішній мер Олексій Костусєв, якого зараз оголошено у розшук. Через ці оборудки місто втратило контроль над аеропортом та не отримувало від його діяльності жодного прибутку. Учасники схеми заволоділи майном аеропорту «Одеса» вартістю 118 млн гривень та доходом від його діяльності протягом 2012–2022 років у розмірі понад 2,5 млрд гривень.
Фото: «Слово і діло»