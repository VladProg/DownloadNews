Громади отримають економічний розвиток та додаткові перспективи, якщо сприятимуть переміщенню населення з потенційними можливостями та ідеями ведення бізнесу на свої території.

Таку думку висловив керівник Регіонального офісу «U-LEAD з Європою» у Луганській області Ігор Агібалов, передає Укрінформ із посиланням на сайт U-LEAD.
«Ні для кого не таємниця, що більшість невеличких громад мають проблеми з кадрами, з розвитком бізнесу. Для ОМС переселенці – це додатковий людський та бізнес-ресурс на їхніх територіях. Надаючи допомогу ВПО, громада робить дві корисні справи: допомагає людям у важких обставинах під час війни та вирішує свої проблеми з кадровим голодом, а підтримуючи бізнес-ініціативи – збільшує надходження до бюджету», – сказав Агібалов.
За його словами, експерти U-LEAD працюють над тим, аби навчити громади інструментам мотивації ВПО до відкриття власної справи та розвитку їхнього бізнесу.
«Організація роботи зі стимулювання бізнесу серед ВПО в громаді сприяє її розвитку. Тобто допомагаючи переселенцям відкрити власну справу громада отримує додатковий розвиток свого економічного середовища, нові робочі місця для місцевих, додаткові податки», – підкреслив керівник Регіонального офісу «U-LEAD з Європою» у Луганській області.
Він пояснив алгоритм організації роботи з розвитку бізнесу ВПО в громадах. Першим кроком, за словами Агібалова, має стати опитування переселенців щодо їхніх можливостей, попереднього досвіду, планів, освіти. Допомогу в цьому можуть надати платформи, які працюють з ними з перших днів повномасштабного вторгнення: ЦНАПи, волонтерські організації, гуманітарні хаби та штаби.
Другий крок – дати зрозуміти людям, які напрями ведення бізнесу є нішевими та перспективними на території громади. Це можна зробити за рахунок зустрічей із зацікавленими розвитком власної справи переселенцями, а також створенням відповідних роз’яснювальних матеріалів для них.
Третій крок – маючи дані щодо потенційних приватних підприємців, громада може створювати програми підтримки релокованого бізнесу, приймати рішення щодо податкових пільг для такого бізнесу, пільг на оренду майна чи земельних ділянок.
Четвертим кроком може бути створення громадою переліку інвестиційних ділянок, інвестпропозицій, інвестиційного паспорта громади. Такі інструменти також мотивують ВПО відкрити свою справу.
П’ятий крок – громада може залучати активних ВПО до розробки стратегічних документів громади. У процесі розробки стратегії переселенці, як одна з цільових груп населення, можуть поділитися своїм досвідом та цікавими проєктами підтримки бізнес-ініціатив в інших регіонах країни, а також ідеями розвитку територій. Ці ідеї можна буде використати, якщо вони підійдуть під регіональні особливості громади. Також варто проаналізувати бачення ВПО щодо створення власної справи та запропонувати їм певні можливості та рішення.
Агібалов також розповів, де взяти фінансову підтримку бізнесу ВПО. Громада може надати цільову підтримку підприємництву з місцевого бюджету, передбачивши її у відповідних програмах розвитку. Або ж переселенці мають можливість використовувати регіональні програми підтримки: державні, обласні та районні (якщо такі є).
Ще один варіант – система державної підтримки через сервіс «єРобота». Це одна з найпотужніших державних ініціатив, яка передбачає надання грантів для створення власної справи, розвитку садівництва, тепличного господарства. Також можна залучити зовнішні грантові ресурси.
Як наголосив експерт «U-LEAD з Європою», для комунікації з переселенцями щодо бізнес-ініціатив громада може залучити ЦНАП та проводити консультування ВПО щодо можливостей розвитку підприємницької діяльності. Можна створити координаційну раду в громаді з питань ВПО, яка буде опікуватися роботою з переселенцями.
Запровадження навчання для переселенців – також один з інструментів комунікації у питанні підтримки бізнес-ініціатив. Мова йде про організацію тематичних курсів, навчальних програм, які б дозволили надавати всю необхідну інформацію щодо розвитку підприємницької діяльності та інформацію щодо наявних державних, чи міжнародних грантових можливостей, додав Агібалов.
На його думку, допомогти громаді могла би й робота з неурядовими організаціями. Громадські організації, що співпрацюють з переселенцями, можуть допомагати їм і у питанні розвитку бізнес-ініціатив, можуть бути зв'язуючою ланкою між ВПО та місцевою владою.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.