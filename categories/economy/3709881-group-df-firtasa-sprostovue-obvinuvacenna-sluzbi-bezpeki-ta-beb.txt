Group DF відкидає обвинувачення в махінаціях із державним природним газом, висунуті СБУ і БЕБ проти бізнесів і топменеджерів групи, а також її акціонера Дмитра Фірташа.

Як передає Укрінформ, відповідну заяву компанія розмістила на своїй сторінці у Фейсбуці.
«Group DF категорично спростовує всі звинувачення, висунуті СБУ та БЕБ проти наших бізнесів, топменеджерів та акціонера групи Дмитра Фірташа. Серія обшуків на підприємствах групи, кримінальні справи, підозри та безпідставні звинувачення, про які повідомили в СБУ, не мають під собою юридичного підґрунтя і є частиною корупційного тиску на бізнес групи», - йдеться в заяві.
Крім того, в компанії заявляють про безпідставність та неспроможність висунутих звинувачень, оприлюднених у матеріалах СБУ.
Наголошується, що адвокати групи та акціонера відстоюватимуть інтереси бізнесів, персоналу та акціонера в українських і міжнародних судах та доведуть свою правоту.
Як повідомлялося, Бюро економічної безпеки спільно з СБУ викрили масштабну схему розкрадання блакитного палива із газотранспортної системи України. За даними БЕБ, протягом 2021 року незаконна діяльність фігурантів завдала державі збитків у понад 4,2 млрд грн. Це підтверджено даними судово-економічної експертизи. При цьому загальна сума шкоди, за попередніми оцінками, за 2016-2022 років може становити понад 18 млрд грн. Наголошується, що до організації оборудки причетні підсанкційний олігарх Дмитро Фірташ і топменеджмент підконтрольних йому підприємств.
Дев’ятьом фігурантам справи - Фірташу, трьом керівникам РГК і п’ятьом очільникам облгазів повідомлено про підозру за ч. 3 ст. 28, ч. 5 ст. 191 та ч.3 ст. 209 Кримінального кодексу України (привласнення, розтрата майна або заволодіння ним шляхом зловживання службовим становищем, вчинені в особливо великих розмірах організованою групою, легалізація (відмивання) майна, одержаного злочинним шляхом).