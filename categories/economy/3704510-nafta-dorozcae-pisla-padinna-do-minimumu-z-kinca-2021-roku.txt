Ціни на нафту зростають у четвер, 4 травня, після більш як чотиривідсоткового падіння за підсумками попередньої сесії.

Як передає Укрінформ, про це повідомляє enkorr.
Вартість липневих ф'ючерсів на сорт Brent на лондонській біржі ICE Futures становить $72,9 барель, що на $0,57 (0,79%) вище за ціну на закриття попередньої сесії. У середу ці контракти подешевшали на $2,99 (4%) до $72,33 за барель, що є найнижчим значенням з 20 грудня 2021 року.
Ціна ф'ючерсів на нафту WTI на червень на електронних торгах Нью-Йоркської товарної біржі (NYMEX) зросла на $0,34 (0,5%), до $68,94 за барель. За підсумками попередньої сесії вартість контрактів зменшилася на $3,06 (4,3%), до $68,6 за барель мінімуму з 20 березня.
Нафтовий ринок різко знизився з початку цього тижня на сигналах повільного відновлення економіки Китаю, а також побоюваннях рецесії в США через проблеми у банківському секторі країни.
"Кореляцію між напруженістю у банківському секторі США та падінням цін на нафту заперечувати не можна", - сказав головний аналітик Price Futures Group Філ Флінн.
Дані Міненерго США, опубліковані в середу, показали скорочення комерційних запасів нафти у країні на 1,28 млн барелів за підсумками тижня, що завершився 28 квітня. Зниження фіксується третій тиждень поспіль.
Експерти, опитані S&P Global Commodity Insights, у середньому очікували більш різкого скорочення - на 3,3 млн барелів.
Запаси на терміналі в Кушингу, де зберігається нафта, що торгується на Nymex, збільшилися на 500 тис. барелів, у стратегічному нафтовому резерві (SPR) - зменшилися на 2 млн барелів.
Згідно зі звітом Міненерго, запаси бензину в Штатах минулого тижня зросли на 1,74 млн. барелів, дистилятів - знизилися на 1,19 млн барелів.