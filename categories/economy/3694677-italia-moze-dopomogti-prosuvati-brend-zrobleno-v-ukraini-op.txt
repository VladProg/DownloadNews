Керівник Офісу Президента Андрій Єрмак провів розмову з міністром підприємств і виробництва Італії Адольфо Урсо щодо посилення економічної співпраці між країнами.

Про це передає Укрінформ із посиланням на Офіс Президента України.
Україна та Італія дійшли до попередньої згоди щодо створення й просування на європейському ринку національного бренда "Зроблено в Україні" за підтримки італійських представників малого й середнього бізнесу.
Адольфо Урсо розповів, що італійська сторона хотіла б допомогти з визначенням тих товарів, які можна ототожнити з національним брендом України, що сприятиме їх просуванню на європейському ринку.

На його думку, для України також може бути корисним досвід італійських малих і середніх підприємств, які є лідерами у виробництві тих чи інших продуктів.
Андрій Єрмак та Адольфо Урсо наголосили, що запланована на кінець квітня цього року в Італії конференція з питань відновлення України має бути надзвичайно предметною та наповненою конкретним змістом.
Нагадаємо: у вівторок Дмитро Кулеба провів переговори з італійським колегою Антоніо Таяні про подальшу допомогу Україні.