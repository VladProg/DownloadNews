Укртранснафта, управитель арештованим нафтопродуктопроводом «Самара – Західний напрямок», перерахував до держбюджету понад 10 млн грн надходжень і забезпечив реверс 114 тис. т нафтопродуктів.

Про це повідомляє пресслужба АРМА, передає Укрінформ.
«Управитель арештованим нафтопродуктопроводом «Самара – Західний напрямок» перерахував до державного бюджету понад 10 мільйонів гривень чистих надходжень від управління активом», - йдеться в повідомленні.
Наголошується, що це без урахування сплачених управителем податків та витрат на обслуговування й експлуатацію арештованого майна.
Крім того, за підсумками 2022 року управитель АТ «Укртранснафта» реалізував реверсне постачання 114 тис. т дизельного палива українською ділянкою нафтопроводу з Угорщини в Україну.
Як повідомлялося, у вересні 2021 року АТ "Укртранснафта" отримало всі документи, необхідні для експлуатації та належного управління українською ділянкою нафтопродуктопроводу "Самара – Західний напрямок".
19 лютого 2021 року РНБО ухвалила рішення щодо повернення у державну власність частини нафтопроводу «Самара – Західний напрямок». Того ж дня РНБО вирішила запровадити санкції до 19 юридичних та восьми фізичних осіб, зокрема, проти проросійського політика, народного депутата від «ОПЗЖ» Віктора Медведчука і його дружини Оксани Марченко.
21 лютого Президент Володимир Зеленський повернув у державну власність нафтопродуктопровід "Прикарпатзахідтранс", увівши в дію рішення РНБО від 19 лютого. А 23 лютого Вищий антикорупційний суд ухвалив рішення про арешт та передачу в управління АРМА всього майна та інфраструктури цього трубопроводу. У свою чергу, АРМА обрало управителем нафтопроводу Укртранснафту.
Нафтопродуктопровід «Самара – Західний напрям» має ділянку на території України довжиною 1433 кілометри, яка сполучає її з росією та білоруссю та тягнеться до західного кордону.
Фото: getty images