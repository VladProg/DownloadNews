Спеціалізована антикорупційна прокуратура спрямує 15 млн грн на проєкт Збройних сил України “Армія дронів” від засуджених у межах розслідування кримінального провадження щодо незаконного виведення коштів із АБ “Укргазбанк”.

Як передає Укрінформ, про це САП повідомляє у Фейсбуці.
“Спеціалізована антикорупційна прокуратура продовжує спрямовувати кошти на рахунок “Оборона” Національної платформи UNITED24 - ще майже 15 млн грн буде перераховано на проєкт Збройних сил України “Армія дронів”, які мають сплатити засуджені відповідно до перших обвинувальних вироків у межах розслідування кримінального провадження щодо незаконного виведення коштів із АБ “Укргазбанк”, - ідеться у повідомленні.
Як нагадали у САП, упродовж 2014-2020 років колишнє керівництво банку та інші особи під виглядом виплати коштів за послуги за залучення клієнтів банку (агентські послуги), які насправді не надавались, заволоділи 205 млн грн.
САП і Національне антикорупційне бюро України повідомили про підозру 16 особам, які залучались до участі у цій “агентській схемі”, серед яких колишні голова Національного банку України, заступник міністра юстиції та перший заступник генерального прокурора.
З числа підозрюваних осіб восьмеро вирішили піти на співпрацю із стороною обвинувачення. Ці підозрювані погодились надати викривальні показання, у тому числі щодо відсутності послуг, за які банком виплачувались кошти, а також щодо осіб, які причетні до спричинення збитків у 205 млн грн.
Одночасно підозрювані зобов’язались частково відшкодувати збитки та здійснити донати на підтримку ЗСУ.
Як наслідок, САП до Вищого антикорупційного суду упродовж серпня 2023 року скерувало три обвинувальних висновки та вісім угод про визнання винуватості.
ВАКС виніс вироки, якими затверджені такі угоди та притягнуті до кримінальної відповідальності: двоє осіб – за ч. 1 ст. 366, ч. 3 ст. 209, п'ятеро осіб – за ч. 1 ст. 366, ч. 2 ст. 209, одна особа – за ч. 2 ст. 367 Кримінального кодексу України.
Узгоджені покарання пов’язані із штрафом та позбавленням волі. Однак у зв’язку із наданням викривальних показань засуджених звільнили від покарання із встановленням випробувального терміну.
Загальна сума збитків, яка буде відшкодована до державного бюджету в межах цих угод, становить 35 млн грн.
Крім того, згідно з умовами угод, особи сплатять 14,726 млн грн на Армію дронів.
У САП зауважили, що відносно інших сімох підозрюваних здійснюється ознайомлення із матеріалами кримінального провадження.
Після виконання вимог ст. 290 Кримінального процесуального кодексу України щодо решти підозрюваних буде вирішене питання про скерування обвинувального акту до Вищого антикорупційного суду.
Як повідомляв Укрінформ, у жовтні 2022 року тодішньому голові Нацбанку Кирилу Шевченку оголосили підозру в налагодженні схеми розкрадання коштів під час перебування на посаді очільника Укргазбанку. У грудні ВАКС заочно його арештував.
У червні поточного року стало відомо, що Офіс генерального прокурора спрямував запит на екстрадицію Шевченка.
У вересні правоохоронці завершили розслідування за підозрою учасників злочинної організації на чолі з колишнім головою правління Укргазбанку, яка протягом 2014-2020 років незаконно вивела з фінансової установи 206 млн грн.
Підозрюваними у справі є голова правління банку, директор департаменту по роботі з корпоративними віп-клієнтами, заступники згаданих посадовців, директор обласної дирекції установи і троє фізичних осіб - підприємців.