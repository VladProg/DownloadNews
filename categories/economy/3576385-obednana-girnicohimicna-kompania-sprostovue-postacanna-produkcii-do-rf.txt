Об'єднана гірничо-хімічна компанія не має жодних зв’язків з російською федерацією оскільки кінцеві споживачі продукції перевіряються не лише працівниками компанії, але також спеціально створеною робочою групою з представниками Генпрокуратури і СБУ.

Як передає Укрінформ, про це йдеться в заяві ОГХК, опублікованій на сайті компанії.
"Звинувачення, наведені в ухвалі Печерського районного суду міста Києва від 8 вересня 2022 року, зокрема, щодо постачання продукції до рф, не відповідають дійсності та можуть розцінюватись як прояв тиску на АТ «ОГХК» з метою її дискредитації перед європейськими та американськими партнерами", - зазначається в повідомленні.
В ОГХК стверджують, що 19,8 метричних тонн іршанського ільменіту були продані американській компанії The Chemours Company. Про отримання вантажу свідчить лист компанії-замовника сировини, в якому йдеться про розвантаження продукції в американському порту з судна «Mighty Maud» та подальші плани щодо його використання.
«Компанія у своєму зверненні гарантує використання титановмісної руди у виробництві хімічної продукції. Також The Chemours Company окремим пунктом засвідчує гарантії непередачі «за жодних обставин» іршанського ільменіту в росію та в інші країни, які перебувають під українськими торговими санкціями», - уточнили в акціонерному товаристві.
Зазначається, що станом на момент ухвалення судового рішення отримувач здійснив 100% оплати. Фінальна сума контракту з продажу ільменітового концентрату становить 7 млн доларів.
Що стосується польської компанії BioProfTech, як наголошують в ОГХК, то вона була обрана на прозорому електронному аукціоні. Продаж товару торговому агенту відбувся з умовами 100% передоплати. Сумарна вартість товару склала 350 доларів за тонну продукції.
«Таким чином, усі звинувачення є надуманими та не відповідають дійсності. Разом із тим, цілеспрямовані спроби підірвати авторитет АТ «ОГХК» загрожують фінансовими втратами компанії через репутаційні ризики перед іноземними партнерами», - підкреслили в АТ.
В ОГХК додали, шо вони спільно з Фондом державного Майна України та правоохоронними органами і надалі вживатимуть всіх заходів щодо недопущення співпраці з окупантами та унеможливлення постачання продукції до росії.
Як повідомлялось, раніше в мережі з’явилась інформація, що Печерський районний суд Києва санкціонував обшук офісу компанії «Інор» у Києві, який фактично використовується службовими особами ОГХК у справі про постачання українського ільменітового концентрату в рф під час широкомасштабної війни.
Фото: privatization.gov.ua