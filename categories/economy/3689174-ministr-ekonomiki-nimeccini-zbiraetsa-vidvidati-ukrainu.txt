Україна та Німеччина планують поглибити енергетичне партнерство та зафіксувати нові задачі під час візиту в Україну віцеканцлера, міністра економіки ФРН Роберта Габека.

Про це кореспонденту Укрінформу розповів заступник міністра енергетики України Ярослав Демченков.
«Ми сподіваємося, що під час найближчого візиту міністра Габека в Україну ми підпишемо додаткове енергетичне партнерство. Зробимо оновлення», - сказав заступник міністра.
Він не став конкретизувати строки майбутнього візиту, але запевнив, що «візит буде дуже скоро».
Демченков пояснив, що до енергетичного партнерства, яке було розпочато два роки тому, планується додати питання відновлення енергетики України. Це питання обговорили, закрема, глава Міненерго України Герман Галущенко та міністр економіки ФРН Роберт Габек під час їх зустрічі на полях 9-г Берлінського енергетичного діалогу. Вони погодилися з необхідністю оновити запоатковане 2 року тому партнерство з урахуванням нинішньої ситуації.
Українська сторона наразі говорить про нову енергетичну стратегію, про можливість для німецького бізнесу входити в різні проєкти, сказав Демченков.
Німецькі компанії, за його словами, цікавляться вітроенергетикою, зокрема офшорною, сонячною, водневою, біоенергетикою, енергоефективністю. Також Їх цікавлять створення ІТ-рішень: малих розподільчих мереж, та Smart-Grids, тобто систем передач і дистрибуції.
Коментуючи підписання в Берліні Меморандуму про партнерство між Міністерством енергетики України та Східним комітетом німецького бізнесу, Демченков назвав важливим те, що в ньому визначені пріоритетні напрямки, в рамках яких будуть готуватися проєкти.
У Міністерства з Комітетом дуже довгі відносини, сказав Демченков. З першого дня війни німецькі колеги звернулися з пропозицією зібрати технічну допомогу, обладнання від енергокомпаній Німеччини для енергокомпаній України.
«Це був насправді жест доброї волі. Вони надали значне обладнання, яке нам було необхідно і допомогло провести оперативні ремонти», - підкреслив чиновник.
Потім німецька сторони вийшла з ініціативою, що німецькому бізнесу цікаво брати участь у відновленні енергетики України.
Україна втратила через війну понад 50% генерації. За оцінкам Світового банку, ООН і Єврокомосії, шкода енергетичному сектору сягає 10 млрд доларів, а втрачений прибуток під час окупації оцінюється у більш як 27 млрд доларів, поінформував заступник глави Міненергетики.
За його словами, було втрачено багато можливостей щодо проєктів, які готувалися до запуску. «Але ми бачимо цікаві сигнали: бізнес Німеччини, Данії, інших країн ЄС, а також США починає розглядати готові проєкти, які були на «низькому старті», - зазначив Демченков.
Він також назвав важливим, що відбувається не тільки спілкування на рівні «уряд-бізнесу», але й «бізнес-бізнесу», адже на полях берлінського форуму також було підписано Меморандум про співробітництво між асоціаціями «зеленої» енергетики Україна та ФРН.
Як повідомлялось, українська делегація, очільники профільних асоціацій чистої енергетики взяли участь у представницькому енергетичному форумі, який проходив у Берліні 28-29 березня. На його полях також відбулося спілкування з зацікавленими представниками бізнесу.