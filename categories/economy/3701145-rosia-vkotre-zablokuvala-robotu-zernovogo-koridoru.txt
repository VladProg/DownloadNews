Російська федерація 26 квітня вкотре призупинила роботу «зернового коридору».

Як передає Укрінформ, про це Військово-Морські Сили Збройних Сил України повідомляють у Фейсбуці.
«Сьогодні, 26 квітня 2023 року Чорноморський зерновий коридор вкотре призупинений російською стороною. Так, 25 квітня 2023 в Спільному Координаційному Центрі у Стамбулі представники росії відмовились погоджувати рух суден до морських портів України по гуманітарному коридору, що діє в рамках Чорноморської Ініціативи з питань експорту зерна та пов’язаних продовольчих вантажів морським шляхом». – ідеться у повідомленні.
Внаслідок цього сьогодні чотири судна, в тому числі судно AKDENIZ-M, яке зафрахтоване Всесвітньою Продовольчою Програмою ООН для доставки пшениці до Ефіопії, наразі не змогли покинути порти Чорноморськ, Одеса та Південний і вимушені чекати на погодження їх проходу додатковий час. Також одне судно чекає на прохід до порту Одеси в районі Суліни.
"Крім того, з ранку мережею Інтернет стала поширюватись неправдива інформація щодо начебто заборони Військово-Морськими Силами Збройних Сил України руху торговельних суден в рамках зернової ініціативи з/до портів Великої Одеси. Така інформація абсолютно не відповідає дійсності", - заявили у ВМС.
У ВМС підкреслили, що Україна неухильно виконує всі покладені на неї в рамках Чорноморської зернової ініціативи зобов'язання і покладає максимум зусиль для підтримання та розширення експорту зерна та пов’язаних продовольчих вантажів морським шляхом в інтересах України.
За даними ООН, зерновим коридором з українських портів станом на 25 квітня відправлено 28,9 млн тонн агропродукції до країн Африки, Азії та Європи, у тому числі кукурудзи — 14,5 млн тонн, пшениці — 7,9 млн тонн, соняшникової олії — 1,5 млн тонн.
Як повідомлялося, міноборони росії звинуватило Україну у порушенні «зернової угоди»: буцімто українські безпілотники атакували флот в окупованому Севастополі, а розгорнули їх, мовляв, у районі гуманітарного коридору.