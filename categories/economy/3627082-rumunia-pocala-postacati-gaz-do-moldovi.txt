Румунія почала експортувати газ до Молдови трубопроводом Ясси-Унгени.

Про це повідомляє NewsMaker, повідомляє Укрінформ.
«Сьогодні о 13:00 розпочалося транспортування газу у напрямку Румунія-Молдова. Заявлено 1 023 266 кубічних метрів. Компресор працює нормально», - зазначається у повідомленні.
Газопровід Ясси-Унгени-Кишинів почали будувати у 2013 році, а гілку Унгени-Кишинів — у лютому 2019 року. Спочатку влада планувала здати його в експлуатацію в четвертому кварталі 2017 року, потім перенесла цей термін на кінець 2018 року. Потім пообіцяли, що газопровід запустять 2020 року. Проте газопровід Ясси-Унгени, урочисто відкритий 27 серпня 2014 року, так і не запрацював, оскільки без «підключення» його до Кишинева проєктна потужність труби залишалася незатребуваною.
Основне завдання газопроводу – приєднати молдавську газотранспортну систему до румунської та європейської. За допомогою цього газопроводу влада Молдови має намір знизити залежність республіки від російського «Газпрому» та підвищити енергетичну безпеку країни.
Як повідомляв Укрінформ, у Молдові різко відповіли на слова представника мзс росії марії захарової про відключення світла.