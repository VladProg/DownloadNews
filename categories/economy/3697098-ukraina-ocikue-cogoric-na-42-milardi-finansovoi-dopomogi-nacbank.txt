У 2023 році очікується 42 млрд доларів фінансової допомоги, включно з 4,6 млрд дол. від Міжнародного валютного фонду.

Про це розповів заступник голови Національного банку України Сергій Ніколайчук, повідомляє Укрінформ із посиланням на пресслужбу НБУ у Фейсбуці.
"Цього року ситуація виглядає значно кращою, ніж минулого. У 2023 році очікується 42 млрд дол. США фінансової допомоги, включаючи 4,6 млрд дол. США від МВФ. Фінансова підтримка наших партнерів є дуже важливою в цей непростий для України час", - зазначив Ніколайчук.
Він розповів, що під час візиту до Вашингтона представники України отримали запевнення від офіційних осіб та адміністрації США, МВФ та інших колег у тому, що демократична спільнота готова підтримувати Україну стільки, скільки буде необхідно.
Як повідомляв Укрінформ, Україна отримає доступ до 115 млрд дол. довгострокової підтримки завдяки Міжнародному валютному фонду та країнам G7.
Фото: НБУ