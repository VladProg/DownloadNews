Україна за останній рік налагодила роботу альтернативних шляхів експорту збіжжя, тому ми готові продовжувати експорт і без участі Росії.

Про це в ефірі загальнонаціонального марафону «Єдині новини» повідомив в.о. виконавчого директора Української зернової асоціації Сергій Іващенко, передає Укрінформ.
«Нічого критичного для аграрного сектору (після припинення зернової угоди – ред.) не сталося, бо останні три місяці фактично ця угода і не працювала. Я сподіваюся, що найближчим часом ми отримаємо запевнення про відновлення роботи зернового коридору чи з Росією, чи без. Але це вже не настільки важливо, ми готові сьогодні експортувати і без Росії», - сказав Іващенко.
Він підкреслив, що протягом останнього року Україні вдалося налагодити ефективні альтернативні шляхи експорту вітчизняної агропродукції і залізницею, і через порти Дунаю, і автотранспортом.
«Вони повністю можуть виконати той прогноз експорту, який ми перед собою ставимо – це близько 45 млн т зернових та олійних культур у поточному сезоні», - зазначив експерт.
За словами Іващенко, Україна і надалі продовжить розвивати перевалку саме через дунайські порти, через які вже вдається відвантажувати 2,5-3 млн т зерна щомісяця. А запровадження додаткових заходів дозволять збільшити цей обсяг до 4-4,5 мkн т на місяць.
«Ми також працюємо над удосконаленням проєктів якірної стоянки. Це аналог перевантаження із малих суден на великі судна, які у нас були в Очакові, коли судна з Миколаєва довантажувалися в Очакові. Це дозволить збільшити потужності дунайських портів до 4-4,5 млн т на місяць», - наголосив Іващенко.
Крім того, тривають перемовини з Єврокомісією щодо надання знижок європейським перевізникам, які транспортують українське збіжжя до західних країн Європи.
«Це теж дасть додатковий поштовх для розвитку нашого аграрного експорту наземним шляхом», - сказав експерт.
Як повідомлялося, Росія 17 липня оголосила про припинення угоди з Туреччиною та ООН щодо Чорноморської зернової ініціативи. За даними Української зернової асоціації, Україна з 1 липня 2022 року по 30 червня 2023 року експортувала зернових та олійних культур на понад 20 млрд дол. США.
Фото з сайту agravery.com