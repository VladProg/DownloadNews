Україна входить у літній період підвищеного піку споживання електроенергії, тому важливо зменшити використання кондиціонерів, щоб уникнути відключення електропостачання.

Про це повідомив директор Центру досліджень енергетики Олександр Харченко під час брифінгу в Медіацентрі Україна - Укрінформ.
«Можна констатувати, що ми входимо в літній пік споживання, яке зросло доволі суттєво. Змінився навіть час пікових годин, зокрема, зараз фактично пікові години починаються з 16-ї і тривають десь до 21-ї, до 22-ї. І наша енергосистема ходить по краю. Споживання ще вдається покривати, але вже це зробити дуже складно», – сказав Харченко.
За його словами, все частіше доводиться просити аварійну допомогу в європейських колег, тому експерт закликав українців рідше вмикати кондиціонери в пікові години.
«З кожним днем стає все спекотніше, і якщо цей тренд утримується і температура буде вищою 29 градусів, що цілком може статися в серпні, то, звісно, тоді або споживачі навчаться хоча б частково вимикати кондиціонери, або треба буде в якийсь момент застосувати примусові відключення світла», – додав експерт.
Як повідомлялося, раніше Харченко заявляв, що у липні - серпні в енергосистемі може виникнути дефіцит електроенергії, через що Україна буде змушена збільшити імпорт енергоносіїв.