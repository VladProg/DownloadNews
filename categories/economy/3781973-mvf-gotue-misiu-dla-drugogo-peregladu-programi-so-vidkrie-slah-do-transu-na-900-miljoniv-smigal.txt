Прем’єр-міністр Денис Шмигаль під час онлайн-розмови з директором Європейського департаменту МВФ Альфредом Каммером обговорив впровадження реформ в Україні.

Як передає Укрінформ, про це Шмигаль повідомив у Фейсбуці.
"Обговорили впровадження реформ і виконання структурних маяків. Відзначили прогрес у цьому напрямку. МВФ готує місію для другого перегляду програми розширеного фінансування, що дозволить залучити наступний транш допомоги у розмірі приблизно 900 млн дол", - зазначив Шмигаль.
Співрозмовники торкнулися питання фінансування дефіциту державного бюджету, підтримки малого й середнього бізнесу, а також заходи, спрямовані для зростання економіки.
"Привітав відновлення роботи офісу МВФ в Україні. Це позитивний сигнал для всіх наших партнерів, що Україна зберігає стабільність і продовжує змінюватися", - підкреслив Шмигаль.
Як повідомляв Укрінформ, міністр фінансів України Сергій Марченко заявляв, що вчасна реалізація структурних маяків за програмою МВФ «Механізм розширеного фінансування» (EFF – ред.) є пріоритетом для уряду України й важливим завданням для ВР.
Фото: Денис Шмигаль, Фейсбук