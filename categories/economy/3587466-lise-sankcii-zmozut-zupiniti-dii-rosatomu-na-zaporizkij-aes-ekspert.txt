Дії російської держкорпорації "росатом" на Запорізькій атомній електростанції (ЗАЕС) зможуть зупинити лише санкції.

Таку думку висловила експерт з питань ядерної енергетики Ольга Кошарна на дискусії в Українському кризовому медіацентрі, повідомляє кореспондент Укрінформу.
"Лише санкції і лише обвалення проєктів росатому з будівництва АЕС за кордоном можуть якось зупинити це божевілля", - сказала Кошарна.
Вона звернула увагу, що росія дала термін на переоформлення ліцензій Запорізької АЕС до 2028 року. До цього станція працюватиме за ліцензіями, виданими Україною.
За словами Кошарної, сам указ путіна про анексію ЗАЕС готувався поспіхом, і в окупантів немає необхідної кількості працівників для електростанції.
Експерт також повідомила, що співробітники ЗАЕС зазнають катувань.
"Я спілкувалася з двома людьми, які зазнали тортур. Їх щодня били, стріляли з травматичної зброї в суглоби", - сказала вона.
На думку Кошарної, дипломати, серед іншого, мають добиватися приїзду в Енергодар гуманітарних міжнародних місій, які б надали допомогу жителям міста.
Щодо планів Енергоатому запустити роботу реакторів ЗАЕС, Кошарна вважає, що це дасть росіянам додаткову можливість для ядерного терору.
Як повідомлялося, міністр енергетики України Герман Галущенко звернувся до Міжнародного агентства з атомної енергії (МАГАТЕ), єврокомісара з питань енергетики Кадрі Сімсон, профільних міністрів держав G7 з листами, в яких закликає до рішучих дій щодо ядерної промисловості рф через її наміри "юридично закріпити" окупацію ЗАЕС.
путін 5 жовтня підписав указ, яким доручив уряду рф «прийняти у федеральну власність об'єкти використання атомної енергії» Запорізької АЕС.
ЗАЕС, найбільша атомна станція в Європі, з 4 березня захоплена російськими військовими. З того часу агресор розміщує на майданчику станції військову техніку та боєприпаси, а також обстрілює прилеглу територію. Обстрілюють росіяни і саму станцію, руйнуючи ЛЕП, провокуючи відключення енергоблоків та звинувачуючи в цьому ЗСУ.
З початку вересня на ЗАЕС на постійній основі перебувають два інспектори МАГАТЕ. Наразі електростанція не виробляє електроенергію, всі блоки переведені в режим "холодний зупин".
Фото: Fredrik Dahl / IAEA