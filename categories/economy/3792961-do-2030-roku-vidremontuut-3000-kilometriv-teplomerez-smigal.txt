Кабінет Міністрів схвалив концепцію програми модернізації державних і комунальних підприємств-виробників теплової енергії, в межах якої планується відремонтувати 3 тис. км тепломереж.

Про це Прем'єр-міністр Денис Шмигаль сказав на засіданні уряду, передає Укрінформ.
"Сьогодні затверджуємо концепцію програми модернізації державних і комунальних підприємств-виробників теплової енергії. Ідеться про капітальний ремонт, стовідсотковий облік, підвищення ефективності та надійності, створення умов для залучення інвестицій. Очікуємо, що до 2030 року буде відремонтовано 3 тис. км тепломережі, встановлено 35 тис. індивідуальних теплових пунктів, втрати теплоенергії знизяться до 11%", - сказав Шмигаль.

Джерело: КМУ
Він наголосив, що Україна потребує проведення енергоефективних заходів та оновлення об’єктів критичної інфраструктури.
Очільник уряду також зазначив, що Фонд енергетичної підтримки України продовжує наповнюватися: разом із анонсованими внесками він вже становить орієнтовно 300 млн євро. Крім того, з початку року Україна отримала майже 500 вантажів на 6 тисяч тонн гуманітарної допомоги для енергетичного сектору: генератори, трансформатори, вимикачі, спецтехніка.
Як повідомлялося, 28 листопада Міністерство розвитку громад, територій та інфраструктури України і Проєкт енергетичної безпеки Агентства США з міжнародного розвитку (USAID) підписали меморандум про співпрацю у відновленні, реформуванні та розвитку енергетичної і муніципальної інфраструктури громад і забезпеченні енергетичної стійкості.