Національний банк України на період дії воєнного стану уточнив процедуру анулюванням ліцензії для небанківських фінансових установ та перелік ознак, що свідчать про здійснення ризикової діяльності.

Як передає Укрінофрм, про це повідомляє пресслужба НБУ.
Зазначається, що рішення про анулювання ліцензії може бути ухвалене за наявності, зокрема, однієї з таких підстав: невиконання надавачем фінансових послуг розпорядження про усунення виявлених порушень ліцензійних умов, повторне порушення ліцензійних умов, виявлення факту здійснення ризикової діяльності. Підставою анулювання ліцензії може бути відмова надавача фінансових послуг у проведенні перевірки Національним банком.
Також підставою може бути невідповідність структури власності надавача фінансових послуг вимогам законодавства України, та застосування регулятором два та більше разів протягом року заходів впливу за порушення встановлених законодавством вимог щодо взаємодії зі споживачами під час врегулювання простроченої заборгованості (вимог щодо етичної поведінки) та інших.
Окремо уточнено порядок та умови анулювання ліцензії у період дії воєнного стану. Так, керівники надавачів фінансових послуг запрошуватимуться для участі в засіданні Правління Національного банку чи Комітету з питань нагляду та регулювання діяльності ринків небанківських фінансових послуг, на якому розглядається питання про анулювання ліцензії. Це дасть їм змогу оперативно надати заперечення або необхідні пояснення.
Що стосується переліку ознак, які свідчать про здійснення ризикової діяльності, то Нацбанк точнив перелік ознак, наявність яких є підставою для висновку про здійснення надавачем фінансових послуг ризикової діяльності. Зокрема, такі ознаки уточнено для: усіх небанківських фінансових установ та юридичних осіб, які не є фінансовими установами, але мають право надавати окремі фінансові послуги, кредитних спілок, страховиків та фінансових компаній.
Ці та інші зміни затверджені постановою Правління Національного банку України від 22 грудня 2022 року № 247 "Про затвердження Положення про анулювання ліцензії на провадження діяльності з надання фінансових послуг у період дії воєнного стану та внесення змін до постанови Правління Національного банку України від 6 березня 2022 року № 39", що набирає чинності 27 грудня 2022 року та діє до моменту припинення чи скасування воєнного стану в Україні.