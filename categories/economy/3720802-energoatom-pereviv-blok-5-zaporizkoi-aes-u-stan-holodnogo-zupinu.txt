Енергоатом відповідно до настанови ДІЯРУ видав розпорядження про переведення блоку №5 Запорізької АЕС у стан «холодного зупину».

Про це в Телеграмі повідомляє Енергоатом, передає Укрінформ.
"З огляду на ризики для ядерної та радіаційної безпеки, наявні після руйнування Каховської ГЕС, це найбезпечніший стан для атомного реактора. Саме тому Держатомрегулювання 8 червня 2023 року видало відповідне розпорядження, а ДП «НАЕК «Енергоатом» і легітимне, українське, керівництво ЗАЕС почали його негайне виконання", - йдеться в дописі.
Ухвалене рішення спричинене неможливістю усунути на окупованій росіянами станції виявлені порушення вимог ядерної та радіаційної безпеки.
В Енергоатомі кажуть, що враховані такі фактори: прораховане експертами спрацювання Каховського водосховища за кілька діб після підриву Каховської ГЕС російськими окупантами; продовження періодичного обстрілу ними промислового майданчика ЗАЕС та прилеглих територій, внаслідок чого зазнають пошкоджень повітряні лінії, що з'єднують станцію з енергосистемою України; припинення з 17 травня 2023 року передачі даних Автоматизованої системи контролю радіаційної обстановки (АСКРО) ЗАЕС, тобто відсутність раннього оповіщення; деградація системи аварійного реагування на майданчику ЗАЕС та поза його межами в умовах тимчасової окупації росією самої станції та частини Запорізької і Херсонської областей.
У разі невиконання розпорядження російськими «контролерами» ЗАЕС їхні дії розглядатимуться як навмисне та цілеспрямоване порушення правил ядерної та радіаційної безпеки ядерної установки ЗАЕС.