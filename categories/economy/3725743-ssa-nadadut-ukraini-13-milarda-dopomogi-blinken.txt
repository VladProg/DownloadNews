США нададуть Україні $1,3 мільярда додаткової допомоги.

Про це державний секретар США Ентоні Блінкен сказав у Лондоні під час свого виступу на міжнародній конференції щодо відбудови України, передає кореспондент Укрінформу.
"За підтримки конгресу США ми надамо новий пакет фінансової допомоги понад $1,3 мільярда", – сказав Блінкен.
Він також зазначив, що США інвестуватимуть 520 млн дол., щоб допомогти Україні відновити енергосистему. Будуть побудовані нові енергосистеми – більш екологічно чисті, стійкіші та інтегровані в європейську систему.


Блінкен також зазначив, що впевнений: реформи на енергоринку одного дня дозволять Україні стати одним з головних енергоекспортерів у майбутньому.
За його словами, ще $657 мільйонів будуть спрямовані на об’єкти критично важливої інфраструктури, що пов'язує країну з Європою.
Президент Володимир Зеленський висловив вдячність Великій Британії, США та ЄС за нові пакети фінансової підтримки та інструменти, спрямовані на відбудову України.
Про це він написав у Твіттері.
«Перші важливі новини з конференції щодо відбудови України у Лондоні. Прем’єр-міністр Великої Британії Ріші Сунак оголосив новий пакет фінансової підтримки для України розміром $3 млрд. Президент Єврокомісії Урсула фон дер Ляєн запропонувала новий фінансовий інструмент ЄС для підтримки відбудови України обсягом €50 млрд. Держсекретар США Ентоні Блінкен оголосив новий пакет американської допомоги на $1,3 млрд для енергетичних та інфраструктурних потреб України. Відбудова України стане більш передбачуваною завдяки єдності й солідарності світу. Дякуємо всім нашим партнерам за підтримку!» - підкреслив Зеленський.
Як повідомляв Укрінформ, у Лондоні 21-22 червня проходить міжнародна конференція щодо відбудови України (Ukraine Recovery Conference). Захід є продовженням щорічних конференцій щодо реформ в Україні, які відбувалися з 2017 року.