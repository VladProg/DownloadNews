Диспетчерський центр НЕК “Укренерго” надав операторам розподільчих мереж обсяги для обмеження електропостачання на понеділок, 7 листопада, у Києві та семи областях.

Як передає Укрінформ, про це НЕК “Укренерго” повідомляє у Телеграмі.
“Диспетчерський центр НЕК “Укренерго” на 7 листопада прогнозує дефіцит в енергосистемі та надав операторам розподільчих мереж (обленерго) обсяги для обмеження електропостачання на завтра для споживачів у м. Київ, Київській, Чернігівській, Черкаській, Житомирській, Сумській, Харківській, Полтавській областях. В цих регіонах мережа зазнала найбільших пошкоджень. Для стабільної та збалансованої роботи енергосистеми треба скоротити споживання на 30%”, - ідеться в повідомленні.
Від 6:00 7 листопада і до кінця доби будуть введені в дію графіки планових обмежень. Окрім того, обленерго можуть проводити екстрені обмеження споживання, застосовуючи графіки аварійних відключень. Такі заходи необхідні, щоб уникнути дефіциту та не допустити перенавантаження високовольтної інфраструктури.
Як зазначали в НЕК “Укренерго”, планові та аварійні відключення - заходи стабілізації роботи енергосистеми, які доповнюють один одного.
Рішення щодо введення графіків погодинних відключень в окремих областях діє до того моменту, коли диспетчер того чи іншого обленерго бачить в себе на моніторі різке одночасне збільшення споживання електроенергії.
“Для того, щоб уберегти електромережі від додаткових аварій, він приймає рішення про застосування екстрених заходів, тобто графіків аварійних відключень (ГАВ) на території області. Коли надмірне споживання та загроза перенавантаження мереж минає, замість ГАВ продовжують діяти графіки погодинних відключень (ГПВ). Саме з цієї причини електроенергія може зникати не в ті години, які заявлені енергетиками в вашій місцевості, а відключення тривати довше, ніж заявлено”, - пояснили в компанії.
Аби якнайшвидше відновити енергоживлення у той час, поки проводяться оперативні ремонтні роботи, залучаються резервні схеми живлення. Але вони не завжди витримують те навантаження, яке енергосистема мала в мирний час. Це головна причина, чому доводиться вдаватися до погодинних та аварійних відключень.
Як повідомлялося, із 10 жовтня росія проводить масовані атаки ракетами та іранськими дронами на об'єкти української енергетичної інфраструктури. Для збереження стабільності енергосистеми НЕК "Укренерго" змушене запровадити погодинні відключення споживачів у Києві та низці областей.