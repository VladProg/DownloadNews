ПрАТ «Українське дунайське пароплавство» облаштує ще один виробничий майданчик ділянки ремонту несамохідного флоту.

Про це повідомляє пресслужба підприємства у Фейсбуці, передає Укрінформ.
«До четвертого затону вже переміщено дебаркадер, на якому розташовувався склад матеріального постачання. Найближчим часом вестимуться роботи з очищення дебаркадера, підведення комунікацій. Надалі новий виробничий майданчик оснастять усіма необхідними технічними засобами, будуть обладнані зварювальні пости та інше», - йдеться в повідомленні.

Зауважується, що введення в експлуатацію нового виробничого майданчика дозволить підприємству вдвічі збільшити кількість барж, що ремонтуються.
Крім того, повідомляється про підготовку до створення на території бази технічного обслуговування флоту УДП ремонтного хабу.
Проєктом передбачено об’єднати всі виробничі ділянки під єдиною системою управління, замінити застаріле обладнання для діагностики та відновлення паливних та електросистем суден, запровадити більш сучасні диджеталізовані процедури первинної та вторинної дефектації, створити модернізовану ділянку для утилізації лляльних вод та ПММ тощо.
Процес реорганізації бази техобслуговування розрахований на 4-6 місяців.
Як повідомлялося, Українське дунайське пароплавство розпочинає будувати власні баржі.