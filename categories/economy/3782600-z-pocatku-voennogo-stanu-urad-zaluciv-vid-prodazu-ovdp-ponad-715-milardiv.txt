З початку 2023 року уряд залучив від продажу ОВДП на аукціонах більш як 463 млрд грн в еквіваленті, а загалом упродовж воєнного стану – понад 715 млрд грн в еквіваленті.

Як передає Укрінформ, про це повідомила пресслужба Національного банку.
"За даними Депозитарію НБУ, упродовж десяти місяців 2023 року уряд України залучив від розміщення ОВДП на аукціонах 321 908,1 млн грн, 3 098,4 млн дол. США та 709,3 млн євро. На погашення за внутрішніми борговими державними цінними паперами за цей період спрямовано 183 261,9 млн грн, 3 175,3 млн дол. США та 588,0 млн євро", - йдеться у повідомленні.
Протягом січня - жовтня 2023 року запозичення Міністерства фінансів на внутрішньому борговому ринку на 140 530,7 млн грн в еквіваленті перевищували виплати за облігаціями внутрішньої державної позики, зокрема в жовтні - на 34 832,5 млн грн в еквіваленті.
Роловер вкладень у ОВДП (тобто продовження цінного паперу на новий термін, коли справа доходить до його погашення) за підсумками десяти місяців 2023 року становить 142% за номіналом у всіх валютах за нинішнім офіційним курсом.
У жовтні максимальна дохідність ОВДП, що розміщуються на аукціонах, становила 19,20% річних у гривні та 4,80% річних у доларах США. Розміщення ОВДП, номінованих у євро, в жовтні не проводилося.
Загалом від початку повномасштабної війни до 31 жовтня 2023 року урядом на первинних аукціонах було залучено 474 298,7 млн грн, 5 027,4 млн дол. США та 1 686,7 млн євро, а на погашення за ОВДП спрямовано 396 599,6 млн грн, 5 968,6 млн дол. США та 1 250,6 млн євро.
НБУ також надав статистику щодо військових ОВДП станом на 1 листопада 2023 року.
Отож, найбільший обсяг цих цінних паперів, як і раніше, сконцентрований банками - первинними дилерами.
Другим за обсягом є портфель військових облігацій у власності громадян та бізнесу України.
Загальний портфель військових облігацій у власності фізичних та юридичних осіб на 1 листопада становив 55,6 млрд грн в еквіваленті порівняно з 34,5 млрд грн в еквіваленті на 1 січня 2023 року.
Обсяг військових ОВДП у власності нерезидентів на 1 листопада становив 14 635,6 млн грн, 23,2 млн дол. США та 0,1 млн євро, збільшившись з початку року більш як у 5 разів.
У жовтні Міністерство фінансів здійснило погашення військових ОВДП на 4 255,2 млн грн та 352,6 млн дол. США.
Як повідомлялось, за даними Міністерства фінансів, державні запозичення до загального фонду держбюджету за січень - жовтень 2023 року становили 1,34 трлн грн.