Індекс світових цін на продовольство у жовтні 2023 року знизився на 0,5% порівняно з вереснем; індекс цін на молочні продукти став єдиним, що зріс на 2,2%.

Про це повідомляє Продовольча та сільськогосподарська організація ООН (FAO), передає Укрінформ.
«Орієнтовний показник світових цін на продовольчі товари знизився в жовтні на 0,5% порівняно з вереснем, причому індекс молочних продуктів став єдиним, що виріс» - заявили в організації.
Загалом індекс продовольчих цін FAO, який відстежує щомісячні зміни міжнародних цін на продовольчі товари, що продаються у всьому світі, у жовтні склав у середньому 120,6 пункту, що на 10,9% нижче відповідного значення роком раніше.
Зазначається, що на відміну від індексів на решту продуктів, індекс цін на молочні продукти зріс на 2,2% в жовтні, поклавши край дев’ятимісячному падінню.
«Світові ціни на сухе молоко зросли найбільше на тлі стрімкого імпортного попиту на найближчі та довгострокові постачання, а також певної невизначеності щодо впливу погодних умов Ель-Ніньйо на майбутнє виробництво молока в Океанії», додали в організації.
Як повідомляв Укрінформ, індекс світових цін на продовольство у вересні майже не змінився порівняно із серпнем і залишається на 24% нижче свого піку в березні 2022 року.