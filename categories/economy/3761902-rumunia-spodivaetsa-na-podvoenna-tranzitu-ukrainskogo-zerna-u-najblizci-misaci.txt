Міністр транспорту Румунії Сорін Гріндяну вважає реалістичним план щодо подвоєння обсягів транзиту українського зерна через порт Констанці.

Про це він заявив після зустрічі з офіційними особами України, Молдови, Єврокомісії та Держдепартаменту США, повідомляє Укрінформ із посиланням на Reuters.
«Рівень транзиту, якого ми хочемо досягти у найближчі місяці, становить чотири мільйони тонн, і це можливо», – сказав Гріндяну.
За його словами, заходи задля збільшення пропускної спроможності передбачають збільшення персоналу для прискорення проходження суден через Сулинський канал на Дунаї, а також фінансований ЄС проєкт, який допоможе зробити канал цілодобово судноплавним.
Гріндяну додав, що перевалка зерна із судна на судно у Констанці допоможе збільшити пропускну здатність порту на 500 000 тонн щомісяця. Це дасть змогу невеликим суднам перевантажувати зерно на великі судна безпосередньо у порту.
Віцепрем’єр-міністр України Олександр Кубраков заявив, що подвоєння потужностей має бути досягнуте на початку жовтня, що «може допомогти нам вирішити щонайменше 50% нашого експорту».
Як повідомляв Укрінформ, 17 липня Росія заявила про припинення продовження дії зернової угоди, яка була укладена 22 липня 2022 року у Стамбулі.
Фото: Олександр Кубраков, Фейсбук