Національна комісія, що здійснює державне регулювання у сферах енергетики та комунальних послуг (НКРЕКП), наклала штрафні санкції на ДП «НАЕК «Енергоатом» у розмірі 170 тис. гривень через наявність заборгованості перед НЕК «Укренерго».

Як передає Укрінформ, таке рішення Комісія ухвалила на своєму засіданні 14 березня.
«За результатами перевірки пропоную прийняти постанову з накладенням штрафу у розмірі 170 тисяч гривень та розпорядження із зобов’язанням до 1 червня 2023 року забезпечити безумовне виконання умов договору про надання послуг з диспетчерського (оперативно-технічного) управління та повідомити про це Комісію», – зазначив директор департаменту ліцензійного контролю Ярослав Зеленюк.
За його словами, станом на 20 січня заборгованість НАЕК «Енергоатом» перед НЕК «Укренерго» становить: 2 156 210 000 грн - заборгованість за диспетчерське (оперативно-технічне) управління та 474 325 000 грн – заборгованість за електроенергію, придбану на балансуючому ринку протягом січня-листопада 2022 року.


Як повідомлялося, Національна комісія, що здійснює державне регулювання у сферах енергетики та комунальних послуг (НКРЕКП), наклала на АТ «Укрзалізниця» 85 тис. грн штрафу за порушення на ринку електричної енергії.