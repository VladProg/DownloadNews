Президент України Володимир Зеленський очікує, що Європейський Союз із 15 вересня скасує обмеження на імпорт української сільськогосподарської продукції.

Як передає Укрінформ, про це глава держави заявив під час спілкування з представниками ЗМІ за результатами переговорів із Президентами Польщі Анджеєм Дудою та Литви Гітанасом Наусєдою в Києві, передає пресслужба Президента України.
Зеленський зауважив, що це важливий для України момент. Особливо, коли Росія блокує зернову ініціативу, Україна повинна мати можливість як мінімум транзиту. За словами українського Президента, транзит також ускладнений сьогодні.
“Але все ж таки це питання виходить за межі двосторонніх відносин України та Польщі – це питання вже винесено на рівень Європейського Союзу”, – заявив Зеленський.
“Ми подивимось, як усе буде розблоковано. Але шановна пані Урсула фон дер Ляєн пообіцяла мені особисто, що після 15-го не може бути продовження блокування. Будемо вірити в це”, – зазначив Глава держави.
Президент Польщі зі свого боку зауважив, що є певні рішення щодо забезпечення вільної торгівлі, але ще залишаються питання, які мають бути впорядковані, що потребує часу. Дуда сподівається, що після опрацювання відповідних механізмів заборони будуть скасовані якнайшвидше.
Як повідомляв Укрінформ, на початку червня Президент Володимир Зеленський обговорив із президенткою Європейської комісії Урсулою фон дер Ляєн шляхи реалізації української формули миру, питання безпекових гарантій та експорту української агропродукції.