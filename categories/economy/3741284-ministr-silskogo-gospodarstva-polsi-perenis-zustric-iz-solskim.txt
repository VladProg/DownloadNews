Міністр сільського господарства Польщі Роберт Телус повідомив про перенесення запланованої на сьогодні зустрічі з українським колегою Миколою Сольським щодо заборони Україною імпорту польської курятини.

Про це він заявив на пресконференції у Варшаві, передає кореспондент Укрінформу.
“У мене на сьогодні була запланована важлива зустріч з українським міністром щодо ембарго на птицю, але я був змушений її скасувати”, - зазначив Телус.
Він запевнив, що прагнутиме до “діалогу і пошуку рішень” з українською стороною щодо цієї проблеми.
Як повідомлялося, Головна ветеринарна інспекція Польщі 14 липня заявила, що у зв’язку із спалахом хвороби Ньюкасла в Підляському воєводстві РП українська влада ввела заборону на ввезення з Польщі яєць, живої птиці, а також продуктів і сировини із птиці, за винятком перероблених продуктів.
П’ять країн ЄС (Польща, Угорщина, Словаччина, Румунія, Болгарія) наполягають на продовженні до кінця року ембарго на ввезення українського збіжжя, при цьому залишаючись відкритими на транзит українських зернових.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Варшава сподівається, що заборону на імпорт українського збіжжя буде продовжено і після 15 вересня, а також що до переліку заборонених продуктів буде додано деякі інші види продуктів з України.