У банківському секторі України частка непрацюючих кредитів станом на 1 жовтня збільшилася до 33,6%.

Як передає Укрінформ, про це повідомляє пресслужба НБУ у Телеграмі.
"Частка непрацюючих кредитів (NPL) у банківському секторі станом на 1 жовтня становила 33,6% порівняно з 30,8% на 1 вересня",- йдеться в повідомленні.
Зазначається, що обсяг непрацюючих кредитів у вересні зріс на 30,4 млрд грн, у третьому кварталі – на 59,6 млрд грн. За липень – вересень частка непрацюючих кредитів у портфелі збільшилася на 3,9 в. п.
У Нацбанку зазначають, що наслідки російської агресії – втрата доходів, руйнування активів та заставного майна, погіршення платоспроможності позичальників – негативно впливають на якість кредитного портфеля, призводять до зростання втрат від кредитного ризику та зумовлюють подальше зростання частки NPL.
Оскільки банкам дозволено проводити гнучкі реструктуризації для підтримки боржників, рівень NPL не зростатиме так швидко, як могло би бути за інших умов. Такі реструктуризації даватимуть змогу низці боржників пережити скрутні часи і повернутися до своєчасного обслуговування кредитів.
"Cуттєві втрати від погіршення якості кредитів знижуватимуть капітал банків. Національний банк оцінює щонайменше у понад 20% потенційні втрати вартості кредитного портфеля. Підвищені кредитні ризики відображені в резервах банків. Національний банк разом із банками працює над збереженням стійкості банківської системи та після визнання і коректного відображення банками втрат надасть фінустановам достатньо часу для відновлення капіталу",- підкреслюють у НБУ.
Як повідомляв Укрінформ, частка непрацюючих кредитів (NPL) у кредитному портфелі за минулий рік скоротилася на 11 в. п. – із 41% на 1 січня 2021 року до 30% на 1 січня 2022 року. За лютий 2022 року частка непрацюючих кредитів (NPL) скоротилася на 2,9 в. п. – до 26,6%. Однак за березень вона збільшилась до 27,1%, за квітень - червень 2022 року - до 29,7%.