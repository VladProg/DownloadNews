Прем’єр-міністр Великої Британії Ліз Трасс вважає, що європейські лідери повинні відмовитися від поставок енергоресурсів із росії.

Про це йдеться у її статті для видання The Times, опублікованій на сайті британського уряду, передає Укрінфом.
«Безпека, енергетика та міграція — три найнагальніші пріоритети для британського народу, тому вони також є головними в моєму порядку денному. Ось чому я їду до Праги на сьогоднішню зустріч європейських лідерів», – зазначила вона перед початком першого саміту Європейського політичного співтовариства (EPC).
За словами Трасс, ці життєво важливі питання стосуються всього континенту, тому необхідна спільна позиція з європейськими друзями та союзниками.
«Саме тому ми хочемо бачити сильний голос для країн, які не входять до ЄС, таких як Україна, Норвегія та Швейцарія», – наголосила очільниця британського уряду.
На її думку, президент рф володимир путін «сподівається, що зможе розділити нас у боротьбі за енергоносії». «Ми повинні показати йому, що він помиляється», - наголосила вона.
Британський прем’єр-міністр звернулася до Франції, Бельгії та Нідерландів, щоб захиститися від зимових відключень електроенергії. Вона заявила, що Британія та її сусіди мають узяти на себе зобов'язання підтримувати зв'язок через підводні кабелі та трубопроводи протягом зими, щоб «на всьому континенті горіло світло».
Водночас Трасс наголосила, що необхідно домогтися поразки путіна. «Його спроби мобілізації та анексії є проявом слабкості. Контрнаступ України є успішним, а воля росії ламається. Це момент, щоб подвоїти нашу рішучість. Велика Британія надає 2,3 мільярда фунтів стерлінгів на військову підтримку України цього року — і наступного року ми досягнемо або перевищимо цю суму», - зазначила Трасс.
Крім того, вона закликатиме європейських союзників співрацювати, щоб запроваджувати санкції проти рф, відправляти більше озброєння і підтримувати Україну.
Говорячи про міграційні проблеми, з якими стикається Британія, Трасс зауважила: «Ми пишаємося тим, що відкрили наші будинки для 130 тисяч українських біженців. Але нам потрібна рішучіша відповідь злочинним угрупованням, що експлуатують людей, які перебувають у розпачі».
Як повідомлялося, 6-7 жовтня в Празі, відбувається неформальний саміт ЄС, який у перший день роботи розгляне ініціативу створення Європейської політичної спільноти. Очікується, що в обговоренні візьме участь Президент України Володимир Зеленський.
Другий день саміту буде присвячено розгляду всього комплексу питань, пов’язаних із російською агресією проти України, включаючи продовження підтримки України в її боротьбі з російським вторгненням, шляхи подолання енергетичної кризи в ЄС та реагування на зростання цін на глобальному ринку енергії та продовольства.
Фото: Simon Dawson / No 10 Downing Street