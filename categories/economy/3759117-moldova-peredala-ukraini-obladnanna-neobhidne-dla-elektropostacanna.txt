Молдова направила в Україну чергову партію допомоги на загальну суму 1,2 млн леїв (понад $67 тис.), зокрема обладнання, необхідне для електропостачання.

Про це повідомляє NewsMaker, передає Укрінформ.
Як зазначається, працівники Генінспекторату надзвичайних ситуацій 9 вересня вирушили в Україну з партією допомоги, яку виділило керівництво RED Nord та держпідприємство Moldelectrica.
Молдовські рятувальники повезли до Хмельницького електротехнічне обладнання, у тому числі кабелі, світильники, силові трансформатори, різні види затискачів, ізолятори та інше обладнання, необхідне для забезпечення електропостачання.
"Молдова солідарна з Україною і пропонує свою постійну підтримку та допомогу українському народу", - заявили в пресслужбі рятувальників.
Як повідомлялося, раніше Молдова направляла гуманітарну допомогу Україні, у тому числі у зв'язку з лихами, спричиненими руйнуванням Каховської греблі.
Наприкінці серпня Молдова виділила Україні консерви на суму 3,3 млн леїв ($184,3 тис.).
Фото: newsmaker.md