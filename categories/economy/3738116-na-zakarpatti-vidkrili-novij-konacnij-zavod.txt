На Закарпатті відкрили новий коньячний завод - тут виробляють коньяк та виноградний напій, виготовлений за коньячною технологією.

Про це у Фейсбуці повідомив перший заступник голови Закарпатської ОВА Мирослав Білецький, передає Укрінформ.
"На Закарпатті з’явився новий коньячний завод. Тут виробляють унікальний продукт – коньяк та виноградний напій, виготовлений за коньячною технологією", - повідомив він.
За словами Білецького, виробничі потужності підприємства вражають: місткість спиртосховища – 600 тисяч літрів, продуктивність дистиляційного відділення – 1800 літрів на добу, для витримки міцних напоїв встановили 60 дубових бариків (бочок), у планах – 300.

Зазначається, що сировинною базою є виноград, який компанія вирощує на 272 гектарах закарпатських земель.

"Запуск такого підприємства у період війни – це потужний сигнал для всіх навколо. Для закарпатців – усупереч об’єктивним обставинам у регіоні відкриваються нові робочі місця, для інвесторів – наш край працює і розвивається попри все. Це надважливо для економіки краю, адже підприємство регулярно сплачуватиме податки і наповнюватиме бюджет. Зрештою, це чергова туристична та іміджева принада, яка притягуватиме на Закарпаття поціновувачів якісного українського продукту", - зазначив Білецький.

Як повідомляється, новий завод став частиною виноробного комплексу підприємства, що охоплює три виноградні масиви, потужності первинної і вторинної переробки винограду, виносховища, лабораторію, офіси тощо", - зазначив Білецький.
Родзинкою нового напою є те, що його витримуватимуть у бочках з-під вин, зокрема і знаної далеко за межами Закарпаття «Троянди Карпат».
Фото: Фейсбук Мирослава Білецького