Через ускладнення логістичних шляхів та інших факторів війни експорт соняшникової олії з України значно знизився. Однак попри всі обставини, Україна й надалі готова бути серед гарантів продовольчої безпеки світу.

На цьому наголосив міністр аграрної політики та продовольства України Микола Сольський під час виступу в рамках конференції G20 щодо стійкого розвитку виробництва олій у світі, передає Укрінформ із посиланням на Мінагрополітики.

«Зважаючи на поточні труднощі з транспортуванням соняшникової олії, Україна почала продавати й первинну сировину - насіння соняшнику. За час роботи зернового коридору було експортовано 0,5 млн т. Але в теперішніх обставинах ми отримуємо значно меншу експортну виручку, спостерігаємо зниження рівня внутрішньої переробки, усвідомлюємо, що витрати наших виробників суттєво зросли й виробництво стало економічно не вигідним», – зазначив міністр.
За його словами, в Україні наразі спостерігається тенденція до зменшення посівних площ під соняшником, відповідно, це спричинить скорочення виробництва олії, може спровокувати дефіцит і стрімке зростання ціни, що матиме глобальні наслідки для всього світу.
Однак, попри всі обставини, запевнив Сольський, Україна й надалі готова бути серед гарантів продовольчої безпеки світу та спроможна забезпечити не лише внутрішні потреби у продовольстві, а й потреби інших країн.
«Достеменно невідома подальша доля продовольчої безпеки світу. Подальша доля багатьох людей. Достеменно відомо лише те, що для окупантів загострення глобальної продовольчої кризи – це ще один спосіб дестабілізувати світ. Однак, об’єднавши наші зусилля разом з партнерами, ми здатні цього не допустити. Ми здатні зупинити екстрене зростання цін. І здатні зберегти найцінніше – життя людей», - зазначив міністр.
Як повідомлялося, у січні - серпні 2022 року Україна експортувала різних олій та жирів на суму 3 652 млн дол., що на 11% менше минулорічних показників за відповідний період. Основним експортним товаром цієї групи є олія соняшникова. Її продали на ринки країн світу на суму 3 361 млн дол., що на 422 млн дол. менше, ніж за вісім місяців 2021 року.