Президент Володимир Зеленський підписав закон про оптимізацію структури власності ТОВ «Оператор ГТС України».

Про це у Телеграмі повідомив перший заступник голови Комітету Верховної Ради з питань фінансів, податкової та митної політики Ярослав Железняк, передає Укрінформ.
«І один крок до виконання структурного маяка МВФ - Президент нарешті, через 19 днів, підписав 9311-1-д про оптимізацію структури власності оператора газотранспортної системи України», - зазначив депутат.
Законом, зокрема, передбачено запустити корпоративну реструктуризацію ТОВ "Оператора ГТС України" відповідно до узгодженої цільової моделі.
Документ передбачає передачу корпоративних прав від АТ "Магістральні газопроводи України" до Міністерства енергетики, а також прийняття нового статуту Оператора ГТСУ, редакція якого має бути розроблена та погоджена із Секретаріатом Енергетичного співтовариства.
Після проведення конкурсного відбору у ТОВ "Оператор ГТС України" призначатиметься наглядова рада.
Закон набирає чинності наступного після його опублікування дня.
Як повідомлялося, у затвердженому у квітні 2023 року меморандумі між Міжнародним валютним фондом та Україною стоїть завдання до кінця липня передати акції ОГТСУ від МГУ безпосередньо Міненерго з відповідною зміною статуту.