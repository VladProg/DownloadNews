Фонд державного майна України за результатами восьми приватизаційних аукціонів цього тижня залучив до бюджету 59 млн грн.

Про це повідомила пресслужба ФДМУ у Фейсбуці, передає Укрінформ.

«59 мільйонів гривень інвестицій залучив ФДМУ на приватизаційних аукціонах за тиждень. Наша команда провела 8 аукціонів, у яких взяли участь 60 підприємців», - йдеться в повідомленні.
Наголошується, що в середньому за кожен актив змагалося 7,5 учасників.
За інформацією ФДМУ, найбільшим продажем тижня став Державний інститут з проєктування підприємств гірничорудної промисловості «Кривбаспроєкт», який за підсумком торгів був проданий за 54,3 млн грн.
Також повідомляється, що найбільша кількість учасників – 23 – боролися за занедбаний комплекс нерухомості у Житомирській області. Вартість активу зросла майже в 1 400 разів – з 1,1 тис. грн стартової (балансової) ціни до 1,5 млн грн переможної.
Як повідомлялося, Фонд державного майна України проведе 18 жовтня аукціон з продажу Хмельницького державного експериментального протезно-ортопедичного підприємства на умовах збереження його профілю діяльності.