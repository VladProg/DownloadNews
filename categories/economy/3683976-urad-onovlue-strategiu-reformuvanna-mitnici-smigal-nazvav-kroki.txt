Уряд оновлює стратегію реформування митниці, яка включатиме в себе подальшу її інтеграцію з ЄС, спільний контроль на західному кордоні, комплексне будівництво прикордонної інфраструктури, цифровізацію та боротьбу з корупцією.

Про це заявив Прем’єр-міністр Денис Шмигаль під час наради щодо реформи митниці, повідомляє Укрінформ з посиланням на Урядовий портал.
За словами глави уряду, Україна вже реалізує можливості митного безвізу з ЄС в режимі спільного транзиту (NCTS), а також отримала від Єврокомісії високу оцінку щодо виконання її вимог у митній сфері.
"Подальша реформа митниці передбачає низку практичних кроків. Це встановлення сканерів. Це спільний контроль українських митників та митників країн ЄС. Для цього необхідно узгодити наше законодавство з європейським. Один з пріоритетних напрямків реформування – цифровізація митниці. Йдеться про обмін даними, електронну чергу, що впорядкує перетин кордону, електронне розмитнення в "Дії", - зазначив Шмигаль.
Він наголосив, що окремим напрямком буде модернізація прикордонної інфраструктури.
Очільник уряду дав завдання створити робочу групу для оновлення стратегії реформування митниці.
На нараді були присутні віцепрем'єр-міністр - міністр цифрової трансформації України Михайло Федоров, міністр фінансів Сергій Марченко, в.о. голови Державної митної служби Сергій Звягінцев, представники Офісу реформ.
Як повідомляв Укрінформ, Кабінет Міністрів 1 лютого звільнив керівництво Державної митної служби.