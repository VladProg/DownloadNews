Станом на 28 вересня міжнародні партнери забезпечили 55,8% від загального фінансування державного бюджету з початку повномасштабної війни.

Про це повідомив голова Комітету Верховної Ради з питань фінансів, податкової та митної політики Данило Гетманцев у Телеграмі, передає Укрінформ.
«На 28 вересня партнери забезпечили 55,8% від загального фінансування бюджету з початку війни. За останній місяць (порівняно з 30 серпня) це співвідношення не змінилось. За цей час надходження зовнішньої допомоги становило в середньому 2,7 млрд дол./ міс за 7 повних місяців війни», - зазначив нардеп.
За його словами, на 28 вересня серед зовнішніх джерел найбільша частка припадає на грантову підтримку США (8,49 млрд дол., або чверть усього фінансування). Після НБУ підтримка з боку Америки є другим за значимістю джерелом фінансування державного бюджету.
Водночас, додав Гетманцев, протягом місяця (30 серпня – 28 вересня) надходження зовнішньої допомоги на фінансування держбюджету становило лише 1,5 млрд дол. (порівняно із 4,6 млрд дол. у серпні).
«Надходження фінансування із зовнішніх джерел має значно пришвидшитись у жовтні, що пов’язано, насамперед, із перерахуванням 5 млрд євро макрофінансової допомоги від ЄС», - резюмував очільник податкового комітету.
Як повідомлялось, 29 вересня Україна отримала 500 млн євро гранту від ЄС, що буде спрямований на фінансування видатків у соціальній і гуманітарній сферах, а також на підтримку доступу малих фермерських господарств до оборотного капіталу.