Національне агентство з питань запобігання корупції внесло до переліку міжнародних спонсорів війни турецьку Şişecam Group, яка продовжує вести бізнес з Росією та залишається найбільшим в РФ експортером в своїй галузі.

Про це повідомляє Укрінформ із посиланням на сайт агентства.
«У Росії консолідовані обсяги виробництва листового скла, склотари та посуду зі скла компанії Şişecam перевищують 1,5 млн тонн на рік, а загальні обсяги інвестицій перевищують 1,25 млрд дол. США. Компанія забезпечує робочі місця для 3 414 працівників на своїх заводах в РФ, тим самим створюючи робочі місця та підтримуючи економіку держави-терориста. Зокрема, дочірні компанії Şişecam Group, які виробляють листове скло, посуд зі скла та скляної тари, за 2022 рік сплатили податків в РФ на понад 11,2 млн дол. США», - зазначили у НАЗК.
За даними агентства, основними сферами діяльності компанії є скляне та хімічне виробництво. Вона займає друге місце у світі за обсягами виробництва скляного посуду, п’яте місце серед виробників скляної тари і листового скла, а також є світовим лідером у виробництві кальцинованої соди й хімічних речовин на основі хрому.
Дохід Şişecam за 2022 рік збільшився до 3,6 млрд дол. США, чистий прибуток збільшився до 740 млн дол. США.
«Від початку російської агресії, у 2014 році, Sisecam Flat Glass здійснює виробництво в напрямку архітектурно-будівельного та автомобільного скла в Росії на ОЕЗ «Алабуга» в Республіці Татарстан. Там виробляються й «Шахеди», якими росіяни регулярно атакують Україну», - додали в НАЗК.
Там також згадали, що російські закони вимагають від роботодавців співпрацювати з владою в мобілізаційній кампанії, наприклад, передаючи особисті дані працівників до військкомату. Попри те, що іноземна компанія може стверджувати, що влада не зверталася до неї з такими питаннями, чим довше компанія залишається в РФ, тим важче буде пояснити, що їй вдалося обійти вимоги цих законів.
Жодних спроб засудити війну Росії проти України від керівництва компанії так і не було.
Як повідомлялося, НАЗК є органом, відповідальним за розбудову системи комплаєнсу у приватному секторі. Під час процедур комплаєнсу контрагенти підлягають перевірці на доброчесність, у тому числі на соціально відповідальне ведення бізнесу відповідно до стандартів ОЕСР.
Фото: turkchem.net