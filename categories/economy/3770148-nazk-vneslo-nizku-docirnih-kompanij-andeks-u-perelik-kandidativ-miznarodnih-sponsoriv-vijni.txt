НАЗК внесло низку дочірніх компаній Яндекс у перелік кандидатів на санкції проти міжнародних спонсорів війни.

Як передає Укрінформ, про це повідомляє НАЗК.
Компанія працює в Росії і сплачує значні податки до її держбюджету. Сервіси давно працюють на російську пропаганду і тісно співпрацюють із ФСБ РФ, надаючи доступ до масиву приватних даних користувачів, ідеться у повідомленні.
Важливо, що йдеться не про одну компанію Яндекс, а про низку сервісів, як внутрішньоросійських, так і міжнародних.
Співзасновник Яндексу Аркадій Волож ще в червні 2022 року потрапив до санкційних списків Євросоюзу через фінансову підтримку уряду РФ. У серпні 2023 року він вперше від початку повномасштабного вторгнення зробив публічну заяву із засудженням війни проти України, а також прибрав із своєї біографії в інтернеті все, що було пов’язане з його роботою в Росії. Відразу після заяви він подав прохання до Євросоюзу щодо зняття з нього санкцій та щодо відновлення роботи позаросійських яндекс-сервісів (наприклад, Yangoo).
Волож наголосив, що останніми роками компанія зазнала тиску з боку російської влади. Проте відомо, що компанія давно і добровільно співпрацювала із Кремлем. Так, у 2009 році Яндекс продав за 1 євро державному російському Сбербанку одну так звану золоту акцію (актив, що дає широкі повноваження щодо контролю за пакетами акцій підприємства).
Також співзасновник Яндекса після окупації Криму неодноразово був на особистих зустрічах із президентом РФ Володимиром Путіним. Відомо, що вони зустрічалися на заходах щодо розробки штучного інтелекту в 2017 році та щодо IT-інвестування в 2020 році.
Крім того, у 2017 році Яндекс за вказівкою влади відключив електронні гаманці російським опозиціонерам.
«Яндекс не став «залежним від держави», а від самого початку створювався як один із елементів обслуговування інтересів російської влади. Він залишається потужним інструментом пропаганди нарівні з російськими телеканалами. Масиви даних Яндексу зберігаються у трьох великих дата-центрах, які знаходяться в РФ. До них має цілодобовий доступ ФСБ, причому цілком офіційно. Я думаю, всі ми розуміємо, що про безпеку персональних даних тут не може йтися», – заявив голова НАЗК Олександр Новіков.
Зокрема «Яндекс-поиск» працює за алгоритмами, які видають на перших сторінках потрібну Кремлю інформацію, а до видачі не потрапляє критика влади або правдива інформація про війну проти України.
«Яндекс-деньги», що на 75% належить Сбербанку Росії, має всі дані про онлайн-переміщення грошей користувачів.
«Яндекс-еда» і «Яндекс-такси» мають дані про домашні й робочі адреси клієнтів, їхній робочий розклад, переміщення протягом дня, адреси шкіл і дитсадків, звідки клієнти забирають своїх дітей.
Одними з найнебезпечніших сервісів є «Яндекс-карты» і «Яндекс-навигатор», якими після вторгнення деякі українські водії продовжують користуватися за допомогою VPN. Через них, серед іншого, росіяни можуть отримати дані про рух військової техніки і режимні об’єкти на території України.
Ці сервіси досі доступні для завантаження на платформах App Store та Google Play усвіті.
Маючи доступ до трекінгу імен, платіжних карток та адрес, Яндекс може передавати інформацію, наприклад, про людей, які приїжджають на роботу до держустанов або до посольств інших країн. Так, сервіс Яндексу Yango (таксі, доставка їжі), що працював у 16 країнах за межами РФ, був обмежений і заборонений у кількох державах з міркувань безпеки. Це зробили уряди Латвії, Естонії, Великої Британії, Франції і Казахстану.
Від політичного режиму Росії за кураторство над Яндексом відповідали Владислав Сурков (перебуває під санкціями США, ЄС, Великої Британії, України, Канади, Швейцарії та Австралії), а згодом В’ячеслав Володін (перебуває під санкціями США, ЄС, Великої Британії, України, Канади, Швейцарії, Австралії, Японії та Нової Зеландії).
НАЗК вже подало пропозиції щодо застосування санкцій проти «яндексівських» компаній до Служби безпеки України та інших відповідальних органів. Інформація Нацагентству була надана ГО «Запорізький центр розслідувань».
В агентстві нагадали, що на порталі НАЗК «Війна і Санкції» з’явився розділ «Кандидати на санкції», який допоможе легко знайти потенційних кандидатів для накладання санкцій як в Україні, так і в країнах санкційної коаліції. Розділ також пропонує перелік обґрунтувань та доказової бази для швидкого та ефективного застосування санкцій.
Роль НАЗК у санкційній політиці передбачена в Дорожній карті індивідуальних санкцій, розробленій Стенфордською міжнародною робочою групою з російських санкцій.
Як повідомляв Укрінформ, у Фінляндії скасували тимчасову заборону на передачу російській технологічній групі «Яндекс» та її голландському партнеру Ridetech персональних даних користувачів додатка для виклику таксі Yango, що належить компанії з РФ.