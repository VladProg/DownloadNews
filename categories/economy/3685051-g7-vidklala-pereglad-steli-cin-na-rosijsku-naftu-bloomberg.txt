Країни "Групи семи" цього тижня не переглядатимуть обмеження ціни на російську нафту.

Про це повідомляє Укрінформ із посиланням на агенцію Bloomberg.
Як зазначається, членам ЄС було повідомлено, що відповідальна за встановлення та зміну цінового ліміту "Група семи" не зацікавлена у зміні цінової стелі на цьому етапі.
Це відбувається, незважаючи на докази, що нині російська нафта продається значно нижче існуючої цінової стелі у 60 дол.
Ймовірніше за все, перемовини між Європейською комісією та G7 буде продовжено вже після завершення саміту лідерів ЄС, що відбудеться цього тижня у Брюсселі.
Як повідомляв Укрінформ, у понеділок, 20 березня, ціни на нафту продовжують знижуватись після падіння за підсумками минулого тижня, яке стало найзначнішим з літа минулого року
Західні санкції та обмеження ціни на морську російську нафту після початку повномасштабного вторгнення росії в Україну обмежили коло покупців для поставок з рф. Щонайменше дві компанії з Індії та ОАЕ допомагають росії обходити західні нафтові санкції за допомогою тіньового флоту танкерів.