Укрзалізниця запропонує бізнесу вантажні хаби по всій території України, запуск першого розглядається на станції «Вінниця», де є всі необхідні умови.

Про це повідомив член правління УЗ Вячеслав Єрьомін, передає Укрінформ з посиланням на пресслужбу компанії.
«Ми продовжуємо вдосконалювати нашу вертикаль вантажних перевезень та пропонувати бізнесу нові послуги та можливості. Маємо надію, що створення хабів сприятиме розвитку середнього бізнесу в регіонах нашої країни. Крім того, Укрзалізниця вже найближчим часом планує надавати повний перелік транспортних послуг вантажовласникам», - зазначив Єрьомін.
Проєкт першого такого хаба розглядається на залізничній станції «Вінниця» з вантажним двором, який переходить на баланс інтермодального оператора Укрзалізниці ЦТС «Ліски». Це перспективний майданчик, де можна організувати обробку вантажів різної номенклатури. Зокрема, їх зберігання, перевантаження з автотранспорту на залізничний та навпаки.
Як повідомлялося, делегація АТ «Укрзалізниця» у межах міжнародної виставки Transport logistic 2023 у Мюнхені підписала меморандум про взаєморозуміння та співробітництво з німецькою логістичною компанією Global asset and logistics company (VTG GmbH). Сторони розвиватимуть інтермодальне сполучення між Україною і країнами Європи.
Фото з сайту railinsider.com.ua