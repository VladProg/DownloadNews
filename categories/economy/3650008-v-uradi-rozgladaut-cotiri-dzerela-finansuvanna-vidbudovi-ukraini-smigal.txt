Кабінет Міністрів планує у 2023 році запустити велику відбудову пошкодженого та зруйнованого майна за рахунок бюджетних коштів, коштів міжнародних партнерів та донорів, а також конфіскованих активів росії.

Як передає Укрінформ, про це повідомив Прем'єр-міністр України Денис Шмигаль під час засідання уряду 10 січня.
«2023 рік стане роком не тільки української перемоги, але і роком, коли почнеться велика відбудова пошкодженого та зруйнованого. Масштаби цих руйнувань колосальні. Мова йде про сотні мільярдів доларів втрат. Відповідно, програма відновлення України стане найбільшим проєктом відбудови з часів Другої світової війни. Ми вже визначали 4 ключових джерела її фінансування», - сказав Шмигаль.
За його словами, насамперед використовуватимуть конфісковані російські кошти. Уряд уже спрямував 17 млрд грн конфіскованих коштів російських банків у бюджетний Фонд ліквідації наслідків збройної агресії.
Друге джерело фінансування – це безпосередньо кошти з державного бюджету. Цього року 35,5 млрд грн так само підуть у Фонд ліквідації наслідків збройної агресії за рахунок сплати НБУ частини свого прибутку.
Третє джерело – це кошти міжнародних партнерів. Вже є перші кроки в цьому напрямку. США прийняли рішення про виділення на відновлення України 1,4 млрд дол., або понад 56 млрд грн; гроші мають надійти вже найближчим часом.
Четверте джерело – це кошти донорів з усього світу, зібрані на платформі United24. Створення платформи ініціював Президент України Володимир Зеленський.

Відео: телеграм-канал Премʼєр-міністра Дениса Шмигаля
Прем'єр нагадав, що станом на зараз загальна сума на відновлення з уже зрозумілих нам джерел становить близько 110 млрд грн.
Як повідомляв Укрінформ, у разі виділення Україні міжнародними партнерами 15-17 млрд дол. за рік можна відновити все зруйноване житло та важливу критичну інфраструктуру.
Фото: КМУ