Найбільший у світі морський вантажоперевізник Maersk перебуває в процесі звільнення щонайменше 10 тисяч працівників в умовах надлишку потужностей, зростання витрат і зниження цін.

Як передає Укрінформ, про це повідомляє Reuters.
У Maersk заявили, що компанія скорочує свою робочу силу зі 110 000, станом на січень цього року, до менш ніж 100 000 осіб.
Логістичний гігант вважає, що такий крок призведе до економії наступного року 600 мільйонів доларів США порівняно з цим роком.
«Наша галузь стикається з новою нормою зі зниженим попитом, цінами, які повертаються до історичних рівнів, і інфляційним тиском на наші витрати. Починаючи з літа, ми спостерігаємо надлишок потужностей у більшості регіонів, що спричиняє падіння цін», - заявив генеральний директор Вінсент Клерк.
Вранці у п’ятницю акції компанії впали на 11,1% - до найнижчого рівня за три роки.
Як повідомляв Укрінформ, найбільший у світі морський вантажоперевізник - данська компанія Maersk представила перше у світі судно, що працює на біопаливі (метанол).
Фото: vesselfinder.com