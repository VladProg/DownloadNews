В Україні всі економічні субʼєкти мають бути рівними перед законом і не повинно бути олігархів.

Про це заявив Президент Володимир Зеленський під час виступу у Верховній Раді з нагоди Дня Конституції, передає кореспондент Укрінформу.
"Україна перемоги – це країна, в якій нікого не назвеш олігархом, бо всі економічні субʼєкти є рівними перед законом", - сказав глава депжави.
За його словами, Україна зацікавлена в нових технологічних бізнесах, які будуть важити на світовому ринку більше, ніж сировинний бізнес.
"І об’єктивно, ми маємо природну перевагу, і це запаси наших природних ресурсів. В тому числі - особливо цінних для сучасних індустрій металів та мінералів, як літій та графіт. Але металургія в Україні перемоги має бути "зеленою", щоб відповідати сучасним екологічним стандартам Євросоюзу, і орієнтованою не на експорт сировини", - наголосив Зеленський.
Він відзначив, що Україна розвиватиме співпрацю та економічні відносини з усіма глобальними гравцями, як-от з Індією, Африкою, Латинською Америкою, арабським світом, Китаєм.
Як повідомляв Укрінформ, Венеційська комісія 13 червня оприлюднила висновки щодо закону України "Про запобігання загрозам національній безпеці, пов'язаним із надмірним впливом осіб, які мають значну економічну або політичну вагу в суспільному житті (олігархів)» з рекомендацією відтермінувати його імплементацію через війну.