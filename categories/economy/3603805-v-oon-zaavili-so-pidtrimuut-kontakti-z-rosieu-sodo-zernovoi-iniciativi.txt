Речник Генерального секретаря Організації Об’єднаних Націй Стефан Дюжаррік заявив, що ООН підтримує контакти з росією щодо Чорноморської зернової ініціативи.

Про це він сказав після заяви міноборони рф про вихід росії з угоди, передає Укрінформ із посиланням на The Telegraph.
Дюжаррік закликав учасників зернової угоди утриматись від дій, що можуть завадити її реалізації.
«Життєво важливо, щоб усі сторони утримувалися від будь-яких дій, які можуть поставити під загрозу Чорноморську зернову ініціативу, яка є критично важливою гуманітарною діяльністю, яка явно позитивно впливає на доступ до їжі для мільйонів людей у ​​всьому світі», - сказав він.
Як повідомляв Укрінформ, 29 жовтня міноборони рф заявило про вихід росії з Чорноморської зернової ініціативи, звинувативши при цьому Україну і Британію в "теракті проти кораблів чорноморського флоту та цивільних суден, задіяних у гарантуванні безпеки «зернового коридору»".
Глава МЗС України Дмитро Кулеба закликав світову спільноту не дозволити росії під надуманим приводом заблокувати "зерновий коридор", який забезпечує продовольчу безпеку мільйонів людей.