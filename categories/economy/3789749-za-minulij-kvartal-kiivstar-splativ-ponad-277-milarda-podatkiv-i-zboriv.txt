Національний телекомоператор "Київстар" сплатив до державного бюджету за третій квартал цього року понад 2,775 млрд грн податків та зборів.

Про це Укрінформу повідомили в пресслужбі компанії.
За 9 місяців 2023 року сума сплачених податків і зборів перевищила 8,2 млрд грн, заявили у Київстарі.
Крім того, компанія продовжила реалізацію благодійних ініціатив, зокрема, проєкту «Нам тут жити». Його мета - очищення території України від вибухонебезпечних предметів.
"Завдяки сервісам компанії, для реалізації проєкту вдалося зібрати 120 млн грн, а внесок Київстару в цей проєкт у третьому кварталі 2023 року перевищив 20 млн грн", - зазначили у пресслужбі.
Як повідомлялось, Київстар - найбільший український оператор електронних комунікацій, що станом на вересень 2023 року обслуговував понад 24 млн абонентів мобільного зв’язку та понад 1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін.
Від початку повномасштабної війни телекомоператор виділив понад 1,3 млрд грн допомоги на гуманітарні потреби ЗСУ, суспільства, абонентів.