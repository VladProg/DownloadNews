ДП «Антонов» відтепер єдиний акціонер німецької дочірньої компанії Antonov Logistic Salis. Бельгійську Cargo Air Solutions, яка раніше володіла 49% акцій, виключили зі складу акціонерів.

Про це повідомила директорка з правових питань та корпоратизації ДП «Антонов» Ольга Абрамова, передає Укрінформ із посиланням на пресслужбу АТ «Укроборонпром».
«Ми виправили помилку колишнього керівництва ДП «Антонов», дії якого дозволили продаж акцій невідомій компанії, яку створили менш ніж за місяць до купівлі акцій. Про цей факт писали у медіа ще у 2021 році. У червні 2023 року ДП «Антонов» на зборах акціонерів компанії прийняв рішення про виключення Cargo Air Solutions зі списку акціонерів. Останній спробував заблокувати це рішення у судах. Проте робота команди юристів ДП забезпечила відхилення заяви Cargo Air Solutions як у місцевому, так і у Вищому земельному суді Дрездена», - зазначила Абрамова.
Уточнюється, що у судовому порядку було доведено факт підробки протоколу зборів акціонерів. Це стало підставою для виключення Cargo Air Solutions зі списку акціонерів компанії.
Antonov Logistic Salis – компанія, яка створена для обслуговування вантажних авіаперевезень за програмою країн НАТО. Перший контракт за цією програмою підписали у 2019 році на три роки. Торік у червні його дію продовжили до кінця 2026 року.
ДП «Антонов» здійснює авіаперевезення для країн НАТО та ЄС для екстреного доставлення вантажів у кризових ситуаціях. Можуть використовуватися два літаки Ан-124-100 «Руслан». Вони мають бути у режимі stand-by в аеропорту Лейпциг (Німеччина).
Як повідомлялось, із 28 червня припинено діяльність концерну «Укроборонпром». Його правонаступником стало акціонерне товариство «Українська оборонна промисловість». Очільником АТ призначено Германа Сметаніна.
Фото: Фейсбук ANTONOV Company