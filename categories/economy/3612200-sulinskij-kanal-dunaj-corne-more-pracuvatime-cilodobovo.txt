Адміністрація морських портів України досягла домовленості з румунськими колегами щодо розвитку торговельного судноплавства в Нижньодунайському регіоні, зокрема, переведення Сулінського каналу в цілодобовий режим роботи без вихідних.

Про це повідомляє у Фейсбуці пресслужба АМПУ, передає Укрінформ.
«Українська делегація на чолі з Олексієм Востріковим досягла принципових домовленостей з румунськими колегами щодо розвитку торговельного судноплавства в Нижньодунайському регіоні. Зокрема, Україна більш як удвічі збільшила кількість лоцманів - з 16 до 40, а також досягнуто домовленості про модернізацію інфраструктури Сулінського каналу й перехід водної артерії в режим роботи 24/7», - йдеться у повідомленні.
Як зазначив Востріков, проблема з виходом і чергою на Чаталі відома, тож разом із румунськими колегами було напрацьовано дорожню карту спільних дій.
Найближчим часом, пообіцяв очільник АМПУ, очікується значний ефект та відсутність черг на вихід.
«Синергія портової влади двох країн, прозорі та зрозумілі інструменти на ринку, та відкритість формування черги на суднозаходи вже дають свої плоди. Ми бачимо прихід на ринок великих світових операторів. Зокрема і відкриття нових контейнерних терміналів», - підсумував очільник Адміністрації морських портів України.
Як повідомлялося, через широкомасштабне вторгнення російських військ і блокування ворогом чорноморських портів у 3,2 раза збільшився вантажопотік експортної продукції з України на дунайські порти: Рені, Ізмаїл та Кілія. Зокрема, за 8 місяців 2022 року відправлено 3,4 млн тонн зернових.