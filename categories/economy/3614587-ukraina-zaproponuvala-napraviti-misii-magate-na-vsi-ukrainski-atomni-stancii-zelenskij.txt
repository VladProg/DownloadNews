російська федерація повинна негайно вивести з території Запорізької атомної електростанції усіх бойовиків. ЗАЕС має бути негайно передана під контроль МАГАТЕ та українського персоналу.

Про це Президент України Володимир Зеленський заявив у відеозверненні до учасників саміту G20 на Балі, повідомляє кореспондент Укрінформу.
"Ніхто не має права шантажувати світ радіаційною катастрофою. Це аксіома.
Але на очах у всього світу росія перетворила нашу Запорізьку атомну станцію на радіаційну бомбу, яка може вибухнути будь-якої миті. Куди ж піде радіаційна хмара? Можливо, на територію ЄС. Можливо, в Туреччину. Можливо, на Близький Схід. Я вважаю злочинною навіть гіпотетичну можливість такого сценарію!", – сказав Президент України.
Він підкреслив, що радіаційна безпека має бути відновлена. У цьому контексті Зеленський зазначив, що МАГАТЕ вже надала відповідні рекомендації, підтверджуючи всі ризики від перебування російських бойовиків на території станції.
Глава української держави наголосив: "росія повинна негайно вивести з території Запорізької АЕС усіх своїх бойовиків. Станція має бути негайно передана під контроль МАГАТЕ та українського персоналу. Має бути негайно відновлене нормальне підключення станції до енергомережі, щоб ніщо не загрожувало стабільності реакторів".
Він додав, що Україна запропонувала направити місії МАГАТЕ на всі українські чотири атомні станції, а також на Чорнобильську станцію, яка зупинена й законсервована. На його думку, такі місії можуть верифікувати, що насправді припинена будь-яка ворожа активність проти українських атомних об’єктів.
"Чи довго реалізовувати це? росія може вже завтра розпочати демілітаризацію Запорізької АЕС, якщо справді готова відновити порушену нею радіаційну безпеку", – зауважив Зеленський.
Як повідомляв Укрінформ, Запорізька АЕС із 4 березня захоплена російськими військовими. Загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення зовнішнього живлення станції та звинувачуючи в цьому Збройні сили України.
Окрім того, росіяни викрадають та катують працівників ЗАЕС. За даними Енергоатому, вони також розпочали на майданчику станції незаконне будівництво.