Велика палата Конституційного Суду під час засідання у вівторок продовжила розгляд об’єднаного подання стосовно конституційності закону про відкриття ринку землі.

Про це повідомляє Укрінфформ з посиланням на пресслужбу суду.
"28 лютого 2023 року Велика палата КСУ на відкритій частині пленарного засідання у формі письмового провадження продовжила розгляд справи за конституційними поданнями 48 народних депутатів щодо конституційності закону "Про внесення змін до деяких законодавчих актів України щодо умов обігу земель сільськогосподарського призначення", окремих положень Земельного кодексу України зі змінами, внесеними вказаним законом, та 53 народних депутатів щодо конституційності закону "Про внесення змін до деяких законодавчих актів України щодо умов обігу земель сільськогосподарського призначення", – йдеться у повідомленні.
Зазначається, що у розгляді справи суд оголосив перерву. Зокрема, суддя-доповідач у справі Галина Юровська повідомила про необхідність вирішення процедурних питань у зв’язку із заявленими клопотаннями учасників конституційного провадження.
Ініціатори конституційного подання стверджують, що ухвалення парламентом закону "Про внесення змін до деяких законодавчих актів України щодо обігу земель сільськогосподарського призначення" відбулося з порушенням, а його положення суперечать приписам Конституції.
Вони заявляють, що лише український народ наділений правом приймати рішення про розпорядження таким об'єктом права власності, як земля, через всеукраїнський референдум.
Як повідомляв Укрінформ, 29 вересня 2020 року Велика палата КС розпочала розгляд об'єднаного подання 48 і 53 народних депутатів щодо конституційності закону, який відкриває ринок землі в Україні. Тоді розгляд справи відклали через відсутність на засіданні представника Президента у КС Федора Веніславського.
Наступне засідання у цій справі відбулося 3 червня 2021 року, яке теж відклали до розгляду клопотання щодо можливої участі у засіданні Олександра Тупицького і Олександра Касмініна, яких Президент звільнив своїм указом з посад суддів КСУ і які оскаржили це рішення у Верховному Суді.
31 березня 2020 року Верховна Рада на позачерговому засіданні ухвалила закон про ринок землі.
Документ передбачає формування законодавчого поля для запровадження ринкового обігу земель сільськогосподарського призначення.
У законі йдеться, що власниками земель сільськогосподарського призначення можуть бути: громадяни України, українські юридичні особи з кінцевими бенефіціарними власниками лише з числа громадян України, територіальні громади, а також держава.
4 травня 2020 року до КС надійшло подання 48 народних депутатів щодо конституційності закону "Про внесення змін до деяких законодавчих актів України щодо умов обігу земель сільськогосподарського призначення" та окремих положень Земельного кодексу.
15 травня до КС надійшло ще одне подання – 53 народних депутатів щодо конституційності Закону "Про внесення змін до деяких законодавчих актів України щодо умов обігу земель сільськогосподарського призначення".
У КС обидва "земельні" подання об'єднали в одне провадження.