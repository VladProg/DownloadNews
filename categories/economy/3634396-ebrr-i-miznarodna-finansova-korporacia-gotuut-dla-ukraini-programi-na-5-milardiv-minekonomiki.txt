Європейський банк реконструкції і розвитку (ЄБРР) готує для України програму на 3 млрд дол., а Міжнародна фінансова корпорація - 2 млрд дол. Після завершення війни приплив капіталу в економіку значно збільшиться.

Як передає Укрінформ, про це повідомляє пресслужба Мінекономіки.
"Вже сьогодні відомо про намір IFC залучити 2 млрд доларів для приватного сектору в Україні. А ЄБРР готує програму на 3 млрд доларів. Європейський інвестиційний банк теж заявив про готовність долучатися до запуску кредитних програм для приватного сектору України. Після війни ми очікуємо на значний приплив капіталу в економіку", - зазначила перший віцепрем’єр-міністр – міністр економіки України Юлія Свириденко.
За її словами, надання Україні військової, фінансової, гуманітарної допомоги, а також введення економічних санкцій проти рф є надзвичайно важливими для нашої країни.
Водночас не менш важливою є співпраця за іншими напрямками, зокрема в підтримці нашої держави на шляху євроінтеграції. Свириденко нагадала, що триває підготовка до офіційного початку переговорів про набуття повноправного членства України в ЄС.
"Йдеться про послідовну реалізацію потенціалу Угоди про асоціацію, промисловий безвіз, митний безвіз. Також ми проводимо ретельну перевірку та підготовку до переговорів по окремих секторах, зокрема: «Вільний рух товарів», «Продовольча безпека», «Митний союз». Вважаємо, що такий підхід дозволить зберегти політичну динаміку та посилити практичну інтеграцію України до внутрішнього ринку ЄС", - зазначила Свириденко.
Як повідомляв Укрінформ, Україна потребує капітальних інвестицій на рівні 70-80 млрд доларів щорічно протягом мінімум п’яти років після закінчення війни.