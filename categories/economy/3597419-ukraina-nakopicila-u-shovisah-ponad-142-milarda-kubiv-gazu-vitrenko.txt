У підземних сховищах газу (ПСГ) уже накопичено 14,2 млрд кубометрів "блакитного палива".

Про це заявив голова правління НАК "Нафтогаз України" Юрій Вітренко під час дискусії в Energy Club, повідомляє кореспондент Укрінформу.
"Підземки" на 100% готові до опалювального сезону. Ми вже накопичили там понад 14,2 млрд кубометрів газу", - сказав Вітренко.
Він зауважив, що цих запасів з урахуванням поточного видобутку газу було би достатньо для проходження опалювального сезону за нормальних умов. Водночас Вітренко очікує, що нинішні проблеми із електроенергетикою продовжаться взимку.
"Ми розуміємо, що потрібні додаткові обсяги (газу - ред.) для енергетики, і їх, скоріше за все, доведеться імпортувати", - зауважив Вітренко.
Він також зазначив, що у 2021 році для потреб населення у системі централізованого опалення було використано 5,7 млрд кубометрів газу. На думку очільника Нафтогазу, центральне опалення має повністю перейти на альтернативи природному газу, зокрема, на біомасу, теплові насоси. Крім того, потрібно зменшувати витрати у мережах.
Як повідомлялося, житловий фонд, лікарні та школи у неприфронтових громадах України готові до опалювального сезону майже на 100%. Про це заявив Прем‘єр-міністр Денис Шмигаль 18 жовтня.