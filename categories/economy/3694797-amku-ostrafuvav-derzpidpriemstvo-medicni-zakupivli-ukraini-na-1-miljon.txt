Антимонопольний комітет України наклав штраф у розмірі 1 млн грн на ДП "Медичні закупівлі України" за неподання інформації у встановлений строк.

Як передає Укрінформ, про це повідомляє пресслужба АМКУ.
«Тимчасова адміністративна колегія Антимонопольного комітету України 11 квітня 2023 року прийняла рішення, яким визнала дії державного підприємства «Медичні закупівлі» (ДП «Медичні закупівлі») порушенням законодавства про захист економічної конкуренції у вигляді неподання інформації на вимогу держаного уповноваженого комітету у встановлений строк», - йдеться в повідомленні.
Зазначається, що під час здійснення державного контролю за дотриманням законодавства про захист економічної конкуренції учасниками торгів, які проводило ДП «Медичні закупівлі», АМКУ надіслав підприємству вимогу про надання інформації. Підприємство не надало відповідь по суті поставлених питань.
Комітет повторно запропонував відповідачу надати необхідну інформацію, на що також було отримано відмову. Така позиція державного підприємства створила перешкоди у виконанні завдань, покладених на АМКУ.
Відповідно за порушення, передбачене пунктом 13 статті 50 Закону України «Про захист економічної конкуренції» на ДП «Медичні закупівлі» накладено штраф у розмірі 1 млн грн.
Як повідомляв Укрінформ, у березні 2023 року Господарський суд міста не задовольнив позов ПАТ «ДТЕК Західенерго» про визнання недійсним рішення Антимонопольного комітету України про накладання штрафів за зловживання монополією на Бурштинському енергоострові.