Заступник міністра енергетики з питань євроінтеграції Ярослав Демченков провів зустріч з чеською делегацією, представники якої заявили про готовність збільшити допомогу українському енергетичному сектору.

Як передає Укрінформ, про це повідомляє Міністерство енергетики України.
Зокрема, Демченков поінформував чеську делегацію про нагальну потребу у високовольтному обладнанні для відновлення магістральних мереж, а також середньо- та низьковольтному обладнанні для відновлення регіональних систем розподілу та передачі. Крім того, додаткового обладнання потребують й енергогенеруючі компанії.
"У відповідь представники чеської делегації заявили про готовність зробити внесок до Фонду енергетичної підтримки України, створеного Секретаріатом Енергетичного Співтовариства, а також збільшити допомогу українському енергосектору на регіональному рівні", - повідомляє пресслужба Міненерго.
Зазначається також, що чеська сторона підкреслила свою проактивну позицію у ЄС щодо запровадження санкцій проти росії. Представники чеських енергетичних компаній підтвердили свою зацікавленість щодо участі у повоєнній відбудові енергосектору України, а також виявили готовність постачати газові турбіни для українських енергетичних підприємств та брати участь у проєктах із розвитку відновлюваної енергетики.
Як повідомлялося, Сполучені Штати оголосили про виділення понад $53 мільйонів на обладнання для ремонту та відновлення роботи електромереж в Україні, які постраждали від ракетних обстрілів з боку рф.
Фото: Міненерго