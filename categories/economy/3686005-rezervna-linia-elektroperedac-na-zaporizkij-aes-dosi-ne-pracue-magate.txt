Гендиректор МАГАТЕ Рафаель Маріно Гроссі висловив занепокоєння, що остання резервна лінія електропередач напругою 330 кіловольт (кВ) на Запорізькій АЕС, яка була пошкоджена три тижні тому, досі залишається на ремонті.

Як передає Укрінформ, про це йдеться в опублікованій на сайті МАГАТЕ заяві Гроссі.
"Остання резервна лінія електропередач напругою 330 кіловольт (кВ) на Запорізькій атомній електростанції (ЗАЕС), яка була пошкоджена з 1 березня, залишається відключеною і перебуває на ремонті, що в черговий раз підкреслює крихкість ядерної та фізичної безпеки на найбільшій в Європі атомній електростанції (АЕС)", - зазначається у повідомленні.
Гендиректор МАГАТЕ вказав на те, що протягом трьох тижнів ЗАЕС отримувала електроенергію з-поза меж станції лише від однієї головної зовнішньої лінії електропередач напругою 750 кВ, що залишилася. "Незважаючи на те, що всі шість реакторів ЗАЕС зупинені, причому два з них перебувають у стані "гарячої зупинки", станція потребує електроенергії ззовні для виконання основних функцій з ядерної та фізичної безпеки. Без резервної лінії будь-яке пошкодження лінії 750 кВ призведе до повної втрати електропостачання станції за межами майданчика", - йдеться у заяві.
Також нагадується, що 9 березня, коли лінія 750 кВ була відключена, станція була позбавлена електроенергії на 11 годин, що призвело до того, що персонал АЕС покладався лише на аварійні дизельні генератори для охолодження реактора та інших важливих функцій ядерної та фізичної безпеки.
Генеральний директор Гроссі заявив, що ситуація на станції "залишається небезпечною".
Команду місії МАГАТЕ з підтримки та допомоги Запорізькій АЕС (ISAMZ), яка наразі перебуває на станції, було поінформовано, що відновлення лінії електропередач було заплановано на 5-те, 10-те, а потім 13-те березня, але це так і не відбулося. Нова дата відновлення лінії електропередач запланована на 23-те березня. Водночас, у додатковому попередженні про погіршення ситуації було сказано, що підключення до лінії 750 кВ "може потребувати відключення на невідомий період часу для проведення технічного обслуговування/ремонту лінії".
Наразі "немає інформації щодо того, коли це може статися і як довго це триватиме".
"Ядерна безпека на ЗАЕС залишається в нестабільному стані. Якщо це відключення від основної лінії електропередач і ремонтні роботи будуть проводитися за відсутності лінії 330 кВ, це призведе до повної втрати електроенергії і змусить станцію всьоме залежати від дизель-генераторів – її останньої лінії захисту. Я вкотре закликаю всі сторони до зобов'язань щодо забезпечення ядерної та фізичної ядерної безпеки на станції", - заявив Гроссі.
Як повідомляв Укрінформ, раніше Президент Володимир Зеленський заявив, що потрібно шукати механізми для звільнення Запорізької атомної станції від російських загарбників, оскільки наразі жодна міжнародна інституція не може вирішити це питання.
Фото: Fredrik Dahl / IAEA