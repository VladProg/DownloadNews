Україна очікує на черговий транш макрофінансової допомоги у сумі 2,5 млрд євро вже наступного тижня.

Про це заявив Прем'єр-міністр Денис Шмигаль на спільному брифінгу з віцепрезидентом Єврокомісії Валдісом Домбровскісом у Києві, повідомляє кореспондент Укрінформу.
“Ми очікуємо вже наступного тижня, 22 листопада, на отримання 2,5 млрд євро чергового траншу макрофінансової допомоги. Уряд України також вітає рішення Європейської комісії про започаткування нового інструменту макрофінансової допомоги ЄС у 2023 році на суму 18 млрд євро. В умовах війни така підтримка для нас є критично необхідною", - сказав Шмигаль.
За його словами, надання цих ресурсів дозволить України фінансувати видатки, зокрема на гуманітарну та соціальну сфери. Це переважно допомога ВПО, зарплати вчителів, лікарів та інші соціальні виплати державного бюджету. Частково ці кошти будуть витрачені на швидкі проєкти відновлення, які необхідні для виживання країни.
"За результатами сьогоднішніх переговорів ми сподіваємося на отримання першої частини фінансування ЄС у рамках макрофінансової допомоги у січні 2023 року", - сказав Шмигаль.
Також він додав, що в грудні очікується, ще транш у сумі 0,5 млрд євро.
За його словами, ці 3 млрд євро, які виділені у листопаді-грудні 2022 року, включаються у 18 млрд євро, які мають бути виділені наступного року. І дуже важливо отримати їх в січні, коли традиційно наповнення бюджету відбувається повільно.
Як повідомлялося, виконавчий віцепрезидент Європейської комісії Валдіс Домбровскіс прибув до Києва, під час візиту він обговорить з керівництвом України підтримку з боку ЄС.