У Мінекономіки вважають, що програми страхування інвестиційних ризиків доцільно було б розповсюдити й на оборонно-промисловий комплекс.

Таку думку висловив в інтерв’ю телеканалу «Апостроф TV» заступник міністра економіки Ігор Фоменко, повідомляє Укрінформ із посиланням на пресслужбу міністерства.
«З урахуванням підтримки міжнародною спільнотою, європейськими державами, США, Канадою, іншими країнами, в України є унікальна можливість створити зовсім новий, сучасний ОПК. Ми розуміємо, що поки є росія в нинішньому стані, загроза буде постійно. <...> І зараз дійсно є унікальна можливість побудувати новий ОПК з виробництвом новітніх зразків озброєння», - зазначив Фоменко.
Для цього, на переконання заступника міністра, потрібно, по-перше, домовлятися з нашими партнерами. А по-друге - розвивати високотехнологічні напрямки виробництва озброєння та військової техніки.
Фоменко також наголосив, що ОПК визначений однією з пріоритетних галузей, розвитку яких Україна приділяє сьогодні та приділятиме в майбутньому особливу увагу.
У міністерстві вважають, що максимальний ефект для розвитку галузі дадуть інвестиції та залучення бізнесу.
Заступник міністра висловив думку, що програми страхування інвестиційних ризиків, над запуском яких Україна працює сьогодні, доцільно було б розповсюдити й на оборонно-промислову галузь. За його словами, Україна вже продемонструвала готовність змінювати законодавче поле, щоб сприяти виробництву та імпорту зброї й комплектуючих. І робитиме за потреби це в майбутньому.
Говорячи про розвиток в Україні виробництва та співробітництво з західними компаніями, Фоменко підкреслив, що наша держава готова розглядати та розвивати будь-які форми співробітництва: виробництво на території України озброєння за ліцензією, складання на основі імпортних комплектуючих, інвестиції в розробку та виробництво тощо.

«У нас є три пріоритети. Перший - забезпечення потреб Збройних сил України та інших військових формувань. Другий – функціонування та розвиток економіки і наповнення бюджету. Третій - забезпечення потреб населення. В тому числі гуманітарних потреб - робочих місць, достатнього рівня заробітної плати, соціальних гарантій. Якщо виробництво - неважливо яке, складання чи повне виробництво - забезпечує один із цих пріоритетів, то це вигідно Україні», - зазначив Фоменко.
Після перемоги, переконаний заступник міністра, Україна в цілому та український ОПК будуть надзвичайно цікавими західному інвестору.
«З моєї точки зору, Україна буде одним з найбільших інвестпроєктів у світі за останні десятки років», - зауважив Фоменко.
Як повідомлялось, Україна прагне залучити приватні інвестиції в економіку ще до закінчення війни, а для цього необхідно запровадити комплексне страхування воєнних ризиків як для іноземних, так і вітчизняних підприємців.