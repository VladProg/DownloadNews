У передмісті Херсона внаслідок ранкового обстрілу пошкоджені мережі, ремонтні бригади проводять огляд для з’ясування загального обсягу пошкоджень.

Як передає Укрінформ, про це повідомляє Міністерство енергетики.
“У Харківській області через обстріл пошкоджено повітряну лінію 110 кВ. Через це знеструмлена підстанція 110 кВ. Ремонтні роботи розпочнуться з дозволу військових. Загалом по області через пошкодження мереж внаслідок бойових дій без світла залишаються 28 тисяч абонентів”, - йдеться у повідомленні.
Через бойові дії залишається знеструмленою також частина споживачів у Донецькій, Запорізькій, Сумській та Чернігівській областях.
Ремонтні бригади працюють там, де це дозволяє безпекова ситуація.
У Львівській області з технологічних причин вимикалася повітряна лінія електропередачі 330 кВ НЕК “Укренерго”. Через це знеструмлювалися близько 18 тисяч споживачів. Наразі всіх споживачів заживили.
Як зазначили в міністерстві, електроенергії, яку виробляють українські електростанції, достатньо для забезпечення потреб споживачів. Учора вдень близько трьох годин застосовувалися обмеження виробництва електроенергії з ВДЕ загальною потужністю 396 МВт.
Енергетики продовжують готувати енергосистему до опалювального сезону, який відбуватиметься в умовах російських атак. Зараз триває масштабна ремонтна кампанія на об’єктах теплової, гідро- та атомної генерації.
У Херсоні після повені залишаються знеструмленими більше 2 тисяч споживачів. Енергетики працюють над відновленням електропостачання, але ремонтні роботи сповільнені через обстріли.
На Запорізькій атомній електростанції фіксується незначне зниження рівня води у ставку-охолоджувачі, наразі він становить 15,84 м і цього достатньо для забезпечення потреб станції.
Як повідомляв Укрінформ, на Харківщині заживили село Михайлівка Циркунівської громади, в якому електроенергії не було від початку російського вторгнення.