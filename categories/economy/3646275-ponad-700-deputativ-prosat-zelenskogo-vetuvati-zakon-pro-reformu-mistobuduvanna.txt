Депутати 44 сільських, селищних, міських рад просять Президента України ветувати закон №5655 щодо реформування галузі містобудування.

Про це повідомляє пресслужба Асоціації міст України [АЮ1] (АМУ), передає Укрінформ.
«Станом на 3 січня 2022 року до Президента України щодо застосування ним вето до законопроєкту 5655 звернулися 44 сільські, селищні, міські ради, більшість від складу яких становить понад 700 народних обранців», - йдеться у повідомленні.
Як зазначають в АМУ, депутати звертають увагу Президента України на необхідності збереження досягнень реформи децентралізаціі, які знищуються зазначним законом.
Також в асоціації підкреслюють, що наразі петиція на сайті Президента з аналогічною вимогою зібрала вже понад 42 тис. голосів.
19 грудня закон був направлений на підпис Президенту України.
Як повідомлялося, Верховна Рада 13 грудня ухвалила закон про реформування сфери містобудівної діяльності (реєстр. №5655).
Документ отримав неоднозначні оцінки та викликав бурхливе обговорення. Київрада звернулася до Президента України щодо накладання на нього вето. Як зазначається у зверненні, чинною редакцією проєкту знищується ідея електронної системи регулювання містобудування, також він легалізує та стимулює самовільне будівництво. Крім цього, монополізується допуск на ринок, а винятково державна функція контролю та нагляду за забудовниками передається приватним компаніям.