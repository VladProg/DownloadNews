Ціни на нафту слабко знижуються в середу, 23 листопада, після підйому за підсумками попередньої сесії. Інвестори зважують ризики скорочення як пропозиції, і попиту.

Як передає Укрінформ, про це повідомляє enkorr.
Січневі ф'ючерси на Brent здешевшали на лондонській біржі ICE Futures на $0,16 (0,18%), до $88,2 за барель. За вівторок Brent здорожчала на $0,91 (1%), до $88,36 за барель.
Січневі ф'ючерси на WTI знизилися в ціні на електронних торгах Нью-Йоркської товарної біржі (NYMEX) на $0,10 (0,12%), до $80,85 за барель. За попередню сесію контракт здорожчав на $0,91 (1,14%), до $80,95 за барель.
Нафтовий ринок демонстрував слабкість на початку поточного тижня, коли ціни опустилися до січневих мінімумів після появи у ЗМІ повідомлень про те, що Саудівська Аравія й інші учасники ОПЕК обговорювали можливість збільшення квоти на видобуток нафти на 500 тисяч б/д у рамках угоди ОПЕК+. Однак пізніше міністр енергетики Саудівської Аравії спростував ці повідомлення і зазначив, що альянс дотримується узгодженого скорочення видобутку і прийматиме рішення з огляду на баланс попиту і пропозиції на ринку. Це дало позитивний імпульс цінам на нафту.
Крім того, ринок готується до запровадження західними країнами стелі цін на російську нафту. The Wall Street Journal із посиланням на джерела написала, що держави G7 можуть погодити це рішення сьогодні, 23 листопада. За даними газети, найімовірніший рівень ціни на російську нафту, який обговорюють західні політики, становить 60 доларів за барель, при цьому учасники дискусії домовилися, що він не повинен перевищити 70 доларів за барель. Цей захід, як повідомляється, почне діяти з 5 грудня.
Негативним чинником для ринку, як і раніше, залишаються новини з Китаю, де реєструється новий спалах захворюваності на коронавірус. Трейдери побоюються падіння попиту в КНР через запровадження нових локдаунів у країні, що є найбільшим споживачем нафти у світі.