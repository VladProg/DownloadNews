Президент України Володимир Зеленський провів зустріч із президенткою Європейського банку реконструкції та розвитку (ЄБРР) Оділь Рено-Бассо і наголосив, що співпраця з банком наразі дуже актуальна.

Як передає Укрінформ, про це повідомляє Офіс Президента.
Глава держави зазначив, що візит очільниці ЄБРР є важливим сигналом підтримки України.
«Наша співпраця актуальна як ніколи, оскільки зараз через велику кількість руйнувань унаслідок ракетних ударів та атак дронів-камікадзе потрібно працювати над швидким відновленням нашої країни», – сказав він.
Президент України також подякував за рішення ЄБРР припинити співпрацю з російською федерацією та білоруссю.

Зеленський відзначив важливість проведення великої кількості конференцій та зустрічей, присвячених питанням відновлення нашої країни, зокрема Міжнародної експертної конференції з питань відновлення та відбудови України 25 жовтня в Берліні.
Водночас він звернув увагу на те, що паралельно з обговоренням післявоєнної відбудови нашої країни важливо вже сьогодні працювати над швидким відновленням (Fast Recovery Plan), що також потребує термінового залучення фінансових ресурсів. Насамперед це стосується енергетичної, інфраструктурної, освітньої сфери, а також відновлення житла українців.
Глава держави подякував за рішення ЄБРР щодо фінансової підтримки НЕК «Укренерго». Зеленський поінформував Оділь Рено-Бассо про ризики для України в енергетичній сфері через терористичні обстріли з боку рф. Було обговорено можливості додаткового кредитування для потреб цієї галузі.

Зі свого боку президент ЄБРР висловила солідарність з Україною й відзначила, що наша держава демонструє надзвичайну стійкість. Оділь Рено-Бассо наголосила, що фінансова інституція, яку вона очолює, робитиме все можливе для підтримки України.
Як повідомлялося, ЄБРР є одним із найбільших інституційних інвесторів в Україні. Сукупний обсяг виділеного Україні Банком фінансування станом на серпень 2022 року становить 17,6 мільярда євро в рамках 516 проєктів. У державному секторі на стадії реалізації знаходиться 9 спільних з ЄБРР проєктів загальним обсягом позик 1,76 мільярда євро (залучено державою або під державні гарантії).
Фото: ОП