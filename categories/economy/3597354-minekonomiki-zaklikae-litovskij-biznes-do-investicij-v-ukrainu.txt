Політична та військова підтримка України має йти у тандемі з економічною, саме це дозволить долати усі виклики воєнного часу та забезпечити громадянам стабільні умови життя.

Про це під час онлайн-виступу на щорічному Литовському економічному форумі заявила перший віцепрем’єр-міністр – міністр економіки України Юлія Свириденко, передає Укрінформ із посиланням на пресслужбу міністерства.
«Наразі нам потрібна сміливість литовського бізнесу продовжувати діяльність в Україні. Нам потрібна ваша підтримка у якнайшвидшому відновленні інфраструктури в багатьох регіонах України, зокрема, у деокупованих. Але головне – нам потрібні нові інвестиції. Всупереч обставинам, важливо показати, що війна не є ембарго на інвестиції в Україну», - зазначила міністр.
Вона запевнила, що в умовах постійних загроз з боку росії Україна буде цінувати будь-які інвестиційні проєкти, що наважаться бути присутніми в нас.
За словами Свириденко, перспективи такої співпраці є взаємовигідними, адже українська інтеграція до внутрішнього ринку ЄС створює багато можливостей для литовських компаній, які бажають масштабувати бізнес і брати участь у європейському ланцюжку поставок. А це, своєю чергою, забезпечує економічну стабільність усього регіону.
«Досвід стійкості та співпраці навіть у таких складних умовах лише зміцнить економічні відносини між Україною та Литвою. Впевнена, що це важливо не лише зараз, а й стратегічно також. І рішення надати Україні статус кандидата на членство у ЄС є лише відправною точкою для довгострокового економічного розвитку, який буде підкріплено проєктами відновлення», - додала очільниця Мінекономіки.
Як повідомлялось, від початку військової агресії рф проти України Литва надавала нашій країні військову допомогу, яка включає в себе системи протиповітряної оборони Stinger, протитанкову зброю, бронежилети та шоломи, 120-мм міномети, стрілецьку зброю, боєприпаси, тепловізори, дрони, антидрони, радари спостереження, а також обладнання виробництва литовських компаній.
Також з Литви в Україну були передані засоби цивільного захисту (обладнання для пожежогасіння) та рятувальних операцій (катери, мобільні обігрівальні прилади, індивідуальні дозиметри, протигази, пожежні рукавички та засоби зв'язку).
Найближчим часом Литва планує надати Україні бронетранспортери М113 та М157, а також амуніцію для підготовки резерву. Країна також пропонує готувати українських нацгвардійців.