Європейська організація з безпеки аеронавігації (EUROCONTROL) продовжила на 2024 рік діяльність Європейського фонду добровільної аеронавігаційної солідарності для України.

Як передає Укрінформ, про це повідомив директор Державного підприємства обслуговування повітряного руху України (Украерорух) Андрій Ярмак у Фейсбуці.
“Постійною комісією EUROCONTROL було прийнято історичне рішення щодо продовження функціонування Європейського фонду добровільної аеронавігаційної солідарності на 2024 рік для підтримки України та Молдови”, - йдеться у повідомленні.
За словами Ярмака, підтримка фонду дозволить забезпечити здійснення операційної діяльності Украероруху та створити передумови швидкого повоєнного відновлення аеронавігаційного обслуговування в повітряному просторі України, що є ключовою умовою для початку польотів цивільної авіації.

У першу чергу, йдеться про підтримку належного стану аеронавігаційної системи та професійного рівня українських фахівців.
Як повідомлялося, Європейський фонд добровільної аеронавігаційної солідарності для України створено з метою підтримки української аеронавігаційної системи в умовах агресії Російської Федерації, він є ключовим фінансовим інструментом для збереження кадрового потенціалу, а також планування заходів, спрямованих на якнайшвидше відновлення аеронавігаційного обслуговування в українському повітряному просторі.
EUROCONTROL прогнозує, що обмеження на польоти цивільної авіації у повітряному просторі України, РФ та Білорусі можуть зберегтися до 2029 року. Як запевняють в Украерорусі, український повітряний простір буде відкрито відразу після завершення воєнних дій та перемоги України.
Фото: Андрій Ярмак / Фейсбук