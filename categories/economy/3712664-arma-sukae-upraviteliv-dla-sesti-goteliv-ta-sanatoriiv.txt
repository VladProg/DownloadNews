Національне агентство з питань виявлення, розшуку та управління активами, одержаними від корупційних та інших злочинів оголосило конкурси з відбору управителів для 6 арештованих готелів та санаторіїв.

Як передає Укрінформ, про це повідомляє пресслужба АРМА.
Зазначається, що агентство шукає управителів для готелю «Дружба» у Києві, пансіонату «Шацькі озера» у Волинській області, туристичного комплексу «Прикарпаття» в Івано-Франківську, лікувально-оздоровчого комплексу «Карпатські зорі» в Івано-Франківській області, готельно-ресторанного комплексу «Турист» у Рівному та бази відпочинку «Сонячна» у Полтавській області.
Управляти цими активами можуть як приватні, так і державні або комунальні підприємства, які займаються господарською діяльністю за відповідним профілем, мають необхідні ресурси та запропонують найбільш вигідні цінові умови.
Один з головних пунктів програми управління кожного учасника конкурсу – відсоток загальної площі об’єкта нерухомості, який управитель надаватиме для зазначених соціальних цілей. Відтак, чим вищу частку номерного фонду або квадратних метрів для внутрішньо переміщених осіб та військовослужбовців запропонує потенційний управитель, тим більш конкурентною буде його пропозиція.
Як повідомлялося, на конкурси з пошуку нових управителів з обов’язковим розміщенням на частині таких об’єктів ВПО загалом має бути передано 5 готелів, 24 санаторії та нежитлові приміщення у різних регіонах України, які перебувають у розпорядженні АРМА.
Фото: пансіонат «Шацькі озера» / Фейсбук