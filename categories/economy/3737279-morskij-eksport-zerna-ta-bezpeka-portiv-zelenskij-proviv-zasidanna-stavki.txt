У вівторок на засіданні Ставки розглядалися питання морського експорту зерна та безпеки портів, заявляє Президент Володимир Зеленський.

Як передає Укрінформ, про це він повідомив у Телеграмі.
За словами Президента, "питання номер один на сьогоднішній Ставці – морський експорт зерна та безпека портів. Доповідали віцепрем’єр Кубраков, командувач ВМС Неїжпапа – логістика постачання та захист узбережного регіону".
Як повідомив Зеленський, також на ставці були заслухані доповіді міністра внутрішніх справ Ігоря Клименка та голови Держспецзв’язку Юрія Щиголя про боротьбу з ворожими БПЛА.
Головне управління розвідки Міністерства оборони, Служба зовнішньої розвідки, Служба безпеки України доповіли про плани росіян.
За словами глави держави, учасники засідання заслухали ситуацію на полі бою від головнокомандувача ЗСУ Валерія Залужного, командувача Сухопутних сил ЗСУ Олександра Сирського і командувача оперативно-стратегічного угруповання військ "Таврія" Олександра Тарнавського.
Міністр оборони Олексій Резніков та командувач Сил логістики Олег Гуляк доповіли про динаміку постачання снарядів, зауважив Президент.
Як повідомляв Укрінформ, 14 липня на засіданні Ставки Верховного головнокомандувача обговорювалась ситуація на фронті, просування та оборона ЗСУ.