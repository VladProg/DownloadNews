Ефект від належного виконання Антикорупційної стратегії становитиме близько 200 мільярдів гривень щороку.

Про це йшлося на зустрічі голови Національного агентства з питань запобігання корупції Олександра Новікова з членами Американської торговельної палати в Україні, повідомляє Укрінформ із посиланням на пресслужбу НАЗК.
Як зазначається, під час зустрічі обговорювалося питання реалізації Антикорупційної стратегії до 2025 року. Наголошувалося, що загальний економічний ефект від належного її виконання становитиме близько 200 мільярдів гривень щороку.
«Антикорупційна стратегія передбачає зменшення тиску держави на бізнес через контрольно-наглядові функції та численні дозвільні документи. Пропонується зменшити кількість цих функцій, скасувати зайву звітність, запровадити ризик-орієнтований підхід до реалізації державою контрольних функцій. При цьому стратегія акцентує увагу на переході до взаємодії держави з бізнесом у повністю цифровий формат», – зауважив голова НАЗК.
Представникам АТП було запропоновано долучитися до розробки Державної антикорупційної програми на 2023-2025 роки. Зокрема, НАЗК і АТП можуть напрацьовувати систему заходів, необхідних для досягнення очікуваних стратегічних результатів у визначених сферах, а також співпрацювати задля реалізації найважливіших ініціатив.
Як повідомляв Укрінформ, 20 червня Верховна Рада ухвалила Закон "Про засади державної антикорупційної політики на 2021–2025 роки".
Передбачено, що Антикорупційна стратегія реалізується шляхом виконання відповідної Державної антикорупційної програми, яка розробляється Національним агентством з питань запобігання корупції з урахуванням особливостей, встановлених законом, та затверджується Кабінетом Міністрів.
Фото: НАЗК