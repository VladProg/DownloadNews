Із моменту старту програми «Доступні кредити 5-7-9%» уповноважені банки видали 51,85 тис. кредитів на загальну суму 160,81 млрд грн, з них за минулий тиждень – на 1,95 млрд грн.

Як передає Укрінформ, про це повідомляє пресслужба Міністерства фінансів.
"З моменту старту Державної програми «Доступні кредити 5-7-9%» суб’єкти підприємництва отримали від уповноважених банків 51 854 кредити на загальну суму 160,81 млрд грн, з яких 33 385 – від банків державного сектору економіки на загальну суму 64,68 млрд гривень (станом на 19.12.2022 р.)", - ідеться в повідомленні.
Зазначається, що за минулий тиждень у межах програми видано 440 пільгових кредитів на загальну суму 1,95 млрд грн, у тому числі банками державного сектору економіки укладено 312 кредитних договорів на 1,00 млрд гривень.
За час дії воєнного стану в Україні за Державною програмою «Доступні кредити 5-7-9%» укладено 17 032 кредитних договори на загальну суму 71,19 млрд грн (у тому числі банками державного сектору – 12 909 кредитних договори на суму 38,03 млрд грн).
При цьому на 0,8 млрд грн видано кредитів на інвестиційні цілі, 6,1 млрд грн антикризових кредити, 4,34 млрд грн – на рефінансування попередньо отриманих кредитів, 25,72 млрд грн кредитів для сільськогосподарських товаровиробників та 34,21 млрд грн – на антивоєнні цілі.
Як повідомлялося, програму «Доступні кредити 5-7-9%», яка стартувала в Україні 1 лютого 2020 року, реалізує Фонд розвитку підприємництва (ФРП). На сьогодні ФРП уклав угоди про співробітництво з 45 банками.
Наразі в межах програми банки активно кредитують малий бізнес для інвестування в альтернативні джерела енергії. Таке кредитування здійснюється під нуль відсотків річних.