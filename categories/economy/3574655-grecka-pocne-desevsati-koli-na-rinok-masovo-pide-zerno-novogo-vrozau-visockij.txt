В Україні ціни на гречану крупу за останній тиждень знизилися на 5,5 гривні за кілограм та продовжать таку тенденцію і надалі.

Таку думку висловив перший заступник міністра аграрної політики та продовольства України Тарас Висоцький на брифінгу "Жнива в Україні 2022" в Укрінформі.
«Ціна ще залишається високою, але за останній тиждень вона знизилась в торговельних мережах на 5,5 гривні за кілограм. І однозначно ще знизиться, коли на ринок масово піде зерно нового врожаю», - заявив заступник міністра.
За словами Висоцького, збір врожаю гречки завершиться до середини жовтня.
Він припускає, що, відповідно, за місяць-півтора, тобто у листопаді - грудні ціни на крупу на полицях магазинів досягнуть мінімального рівня. А потім почнуть знову поступово зростати через витрати на зберігання.
Висоцький додав, що цьогорічний урожай гречки перевищив обсяги внутрішнього споживання у 1,5 раза, що дає можливість повністю забезпечити внутрішній попит, не вдаючись до імпорту.
«Гречки вже намолочено близько 60 тисяч тонн. І це зібрано на 30 - 40% від посівних площ. Таким чином, ми очікуємо цього року виробництво та запаси гречки на рівні близько 140 -150 тисяч тонн у так званому кінцевому зберіганні. Тобто, при внутрішньому споживанні у 100 -110 тисяч тонн, враховуючи еміграцію та зменшення кількості споживачів, маємо півторакратне перевищення внутрішніх потреб», - заявив заступник міністра.
Зокрема, він зазначив, що останні роки Україна імпортувала 30 - 40% обсягів внутрішнього споживання.
“Аграрії відгукнулися на заклики споживачів та держави і суттєво збільшили посівні площі цієї культури весною”, - сказав Висоцький.
Як повідомляв Укрінформ, у Міністерстві аграрної політики та продовольства прогнозували, що у 2022 році врожай гречки може становити 140 тисяч тонн.