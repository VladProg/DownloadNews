Близько 50 суден з українським зерном знову заблоковані росією у Чорному морі, тож ЄС і надалі сприятиме експорту української сільгосппродукції через «коридори солідарності» на кордонах між Україною та країнами ЄС.

Як передає Укрінформ, про це у Tвіттері написав високий представник ЄС Жозеп Боррель.
«Наслідки цієї війни вражають всіх нас. росія знову блокує у Чорному морі 50 суден із зерном, що є терміново необхідним. ЄС підтримує зусилля ООН та продовжуватиме сприяння експорту через «коридори солідарності» ЄС, які дозволили доставити 25 мільйонів тонн зерна для світу», - зазначив Боррель.
Своєю чергою посол Сполучених Штатів в Україні Бріджит Брінк звинуватила росію в спробах задушити українську економіку і сповільнити потік продовольства замість того, щоб дотримуватися умов зернового коридору.
«Зараз понад 50 кораблів чекають у протоці Босфор на дозвіл відправитися в українські порти, щоб завантажити зерно, яке піде на харчування тих, хто його потребує. росія намагається задушити українську економіку і сповільнити потік продовольства замість того, щоб дотримуватися умов угоди», - зазначила посол у Твіттері.
Американська дипломатка додала, що минулого місяця було відправлено життєво необхідну пшеницю до Ємену, вантаж, профінансований USAID, Іспанією та Францією, на підтримку ініціативи Президента Зеленського «Зерно з України».
«Це зерно надасть можливість нагодувати 4 мільйона людей, демонструючи, як Чорноморська зернова ініціатива дозволяє українським фермерам годувати світ», - підкреслила Брінк.
Як повідомляв Укрінформ, 17 квітня 2023 року рф вдруге заблокувала проведення інспекцій суден в територіальних водах Туреччини, які прямують «зерновим коридором».
18 березня 2023 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» на 120 днів.