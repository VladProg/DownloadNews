Європа має вживати скоординовані заходи для зниження ціни на газ та повністю позбутися залежності від газу російського походження.

Про це сьогодні у Страсбурзі під час промови «Про стан Євросоюзу» на пленарному засіданні Європейського парламенту заявила президент Європейської Комісії Урсула фон дер Ляєн, повідомляє кореспондент Укрінформу.
«Країни Балтії вже зробили дуже багато для зменшення енергетичної залежності від росії, включаючи великі інвестиції в розвиток поновлювальної енергетики та термінали скрапленого газу, у розвиток мереж взаємопоєднання. Так, це мало високу ціну. Але залежність від російського викопного пального коштує набагато дорожче. Ми маємо позбавитися цієї залежності в усій Європі», - сказала Урсула фон дер Ляєн.
Вона зауважила, що країни Європейського Союзу послідовно рухаються до цієї мети. Зокрема, вони погодили рішення щодо створення спільних сховищ газу, які наразі заповнені на 84 відсотки, із значним випередженням раніше поставлених цілей. ЄС продовжує диверсифікацію джерел постачання, йде від росії, як ненадійного постачальника, до надійних партнерів та друзів, таких як Сполучені Штати, Норвегія, Алжир та інші країни.
Президент Єврокомісії навела дані, які свідчать про планомірний відхід Європи від споживання російського газу. Якщо минулого року російська складова у загальному обсязі європейського газового імпорту сягала 40 відсотків, то станом на сьогодні цей показник був зменшений до 9 відсотків від усього газового імпорту ЄС, додала вона.
«Ми бачимо, що росія продовжує активно маніпулювати на нашому енергетичному ринку. Вони надають перевагу спаленню газу, замість того, щоб надсилати його в Європу за чинними контрактами. Тож цей ринок більше не функціонує», - підкреслила Урсула фон дер Ляєн.
Вона зауважила, що такі російські маніпуляції співпали із іншими негативними факторами, зокрема з кліматичними впливами. Літня спека підвищила попит на електроенергію, посуха зменшила ефективність гідроелектростанцій та АЕС. В результаті ціни на енергію в Європі зросли у десять разів, у порівнянні з рівнем, який був зафіксований до пандемії коронавірусу. Це явище стало великою проблемою для мільйонів домогосподарств, для малого та середнього бізнесу по усьому Європейському Союзу.
За її словами, у відповідь на ситуацію, що склалася на енергетичному ринку, Єврокомісія запропонувала країнам-членам скоординовані заходи, які стосуються, зокрема, скоординованого скорочення попиту енергії у часи «пікового» навантаження, зниження надприбутків енергетичних компаній, які мають неочікуваний дохід внаслідок надвисоких цін, та його розподіл для підтримки мільйонів європейців, які постраждали від такої ситуації, а також запровадження збалансованої цінової політики з надійними постачальниками газу, для поміркованого зниження ціни на газ та збереження стабільності на газовому ринку.
«Загалом наші пропозиції дозволять мобілізувати понад 140 мільярдів євро у країнах-членах, щоб пом’якшити цей удар. Це все надзвичайні та тимчасові заходи, включаючи обговорення граничної ціни на газ. Ми маємо продовжувати працювати над зниженням такої ціни. При цьому нам треба посилити безпеку постачання та підтримати нашу глобальну конкурентоспроможність», - підкреслила Урсула фон дер Ляєн.
Як повідомлялося, сьогодні у Страсбурзі президент Єврокомісії звернулася до Європейського Парламенту із щорічним посланням «Щодо стану Європейського Союзу».