Представники НАБУ вручили ексочільнику НАК “Нафтогаз України” Андрію Коболєву клопотання про продовження термінів слідства у його справі після того, як слідчий суддя Вищого антикорупційного суду відмовився продовжувати терміни розслідування справи.

Про це повідомив на своїй сторінці у Фейсбуці Андрій Коболєв.
“Тільки що детективи НАБУ вручили мені копію нового клопотання про продовження строку досудового розслідування в моїй справі, яке прямо суперечить сьогоднішньому рішенню суду, що не підлягає оскарженню. Яке цікаве трактування КПК”, - написав він.

Як повідомляв Укрінформ, 12 квітня слідчий суддя Вищого антикорупційного суду відмовив у задоволенні клопотання про продовження термінів досудового розслідування кримінального провадження відносно ексглави НАК “Нафтогазу” Андрія Коболєва.
Ухвала слідчого судді оскарженню не підлягає. Строки досудового слідства у справі закінчуються 19 квітня.
З огляду на рішення суду, до цього часу слідство у цій справі мають завершити і передати обвинувальний акт до суду для розгляду по суті або закрити справу.
У САП Укрінформу повідомили, що сторона обвинувачення здійснить оцінку здобутих доказів на предмет їх достатності для звернення і направлення справи до суду.
Ексголові НАК «Нафтогаз України» Коболєву 19 січня оголосили підозру. За версією слідства, він у незаконний спосіб забезпечив собі виплату премій на понад 229 млн грн.
Відносно Коболєва діє запобіжний захід у вигляді застави розміром 229 млн грн і зобов’язання носити електронний браслет.