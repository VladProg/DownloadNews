Міністерство фінансів Бельгії заморозило 58 млрд євро російських активів – найбільше з-поміж усіх країн Євросоюзу.

Як передає Укрінформ, про це йдеться в повідомленні, розміщеному на вебсторінці віцепрем'єр-міністра – міністра фінансів країни Вінсента ван Петегема.
Крім того, міністерство заблокувало російські фінансові операції на суму 191 млрд євро, які стосуються 1789 компаній та громадян рф, внесених до санкційного списку ЄС.
Зазначається, що митниця посилено контролює імпорт та експорт щодо росії та Білорусі.
Наразі заблоковано 529 контейнерів до отримання додаткової інформації стосовно призначення товарів, більш як тисяча автомобілів визнані такими, що не можуть бути відправлені до росії.
19 офіційних звітів про порушення імпорту й експорту подано до прокуратури, ще 15 готуються для подання.
За словами ван Петегема, він активно виступає за тісну координацію в рамках ЄС щодо застосування санкцій.
«Тому Міністерство фінансів перебуває в постійному контакті з Європейською комісією та іншими країнами-членами, які часто ставлять у приклад підхід нашої країни та Мініфіну», – зазначив він.
Як раніше повідомляло агентство, у суботу, 25 лютого, у ЄС набув чинності десятий пакет антиросійських санкцій.