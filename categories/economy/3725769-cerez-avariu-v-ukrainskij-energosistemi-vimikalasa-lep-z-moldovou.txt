Станом на 21 червня через пошкодження мереж у Вінницькій області виникла масштабна аварія, через що також тимчасово вимикалася лінія електропередачі міждержавного з'єднання з Молдовою.

Як передає Укрінформ, про це повідомляє Міністерство енергетики у Телеграмі.
«Зранку 21 червня сталася масштабна аварія на лінії 330 кВ оператора системи електропередачі, внаслідок чого було знеструмлено 100 тис. споживачів у Києві та області, є затримки руху громадського транспорту. За оперативними даними, місце пошкодження мереж у Вінницькій області. Причини аварії уточнюються», – йдеться у повідомленні.
Зазначається, що вдруге цього тижня через аварійну ситуацію в мережах оператора системи передачі на території України відбулося тимчасове роз'єднання міждержавної лінії з Молдовою. Крім того, вимикалася високовольтна лінія оператора системи електропередачі в Чернівецькій області. Причини з'ясовують.
У міністерстві також повідомили, що з планового ремонту вийшов черговий блок теплової генерації потужністю у 100 МВт. Ремонтна кампанія на об’єктах генерації - теплової, гідро- та атомної - триває. Електроенергії, яку виробляють українські електростанції, повністю достатньо для покриття потреб споживачів. Дефіциту немає.
Як нагадали в Міненерго, вночі ворог завдав чергового дронового удару по території України. При цьому пошкоджень об'єктів енергетичної інфраструктури не зафіксовано. Проте через грозовий шторм та викликані ним технологічні порушення знеструмлювалися споживачі в Київській, Кіровоградській, Дніпропетровській, Одеській, Сумській та Харківській областях.
Триває ворожий терор прифронтових та прикордонних з РФ областей. Внаслідок щільних обстрілів без світла залишилася частина споживачів у Запорізькій, Донецькій, Миколаївській, Сумській, Херсонській, Харківській, Чернігівській областях. Ремонтні бригади працюють там, де це дозволяє безпекова ситуація.
Загалом за добу енергетики повернули світло для понад 14 тис. абонентів у прифронтових та прикордонних областях. Переважна більшість із них – споживачі в Донецькій та Сумській областях.
У міністерстві також навели дані про роботу над відновленням електропостачання після підриву дамби Каховської ГЕС. На Миколаївщині повністю заживлено всіх побутових споживачів, які були знеструмлені через підтоплення. У Херсоні заживили понад 400 споживачів. В області - майже 1000 абонентів. Загалом у місті та області через підтоплення ще залишаються без світла понад 13 тис. абонентів. Також в області енергетики змогли заживити населений пункт, який був знеструмлений ще в період окупації.
У Міненерго додали, що комерційний імпорт електроенергії за минулу добу сягнув 100 МВт-год, експорту не було.
Як повідомлялося, у Київській області через аварію відбулися екстрені відключення, у Києві було відключено 100 тис. споживачів. Станом на 11:40 в області та столиці були скасовані екстрені відключення, наразі всі споживачі зі світлом.