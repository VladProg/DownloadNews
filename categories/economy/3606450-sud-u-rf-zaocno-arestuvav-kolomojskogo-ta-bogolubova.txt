Вахітовський районний суд Казані заочно заарештував українських бізнесменів Ігоря Коломойського та Геннадія Боголюбова.

Про це повідомляє Forbes із посиланням на рішення суду, передає Укрінформ.

Як зазначається, суд вирішив заочно обрати бізнесменам запобіжний захід у вигляді тримання під вартою.
Бізнесменів звинувачують у тому, що в період з грудня 2006 року по жовтень 2007 року, начебто перебуваючи у змові з іншими учасниками, привласнили 800 тисяч тонн нафти вартістю понад 400 млн доларів.
Зазначається, що російська нафтова компанія “Татнефть” надала цю нафту через підприємства-посередники в резервуари нафтопереробного заводу ЗАТ “Укртатнафта” в Полтавській області.
Видання пише, що у червні минулого року ТОВ “Татнафта-АЗС-Україна” заявляла про плани оптимізувати та розвивати роздрібні продажі пального. “Татнафта” вирішила продати 31 АЗС та сім нафтобаз у Харківській та Полтавській областях. Загалом російській “Татнефти” в Україні належало 91 АЗС, девʼять нафтобаз та одна ДПС у Харківській та Полтавській областях.
Як повідомлялося, у травні в Україні накладено арешт на майно, рахунки та корпоративні права російської групи компаній «Татнефть», їх загальна вартість оцінюється в 2 млрд грн. За даними слідства, компанія постачає нафтопродукти для потреб підрозділів міністерства оборони рф.
За даними ДБР, заарештовано 115 об’єктів нерухомого майна: нафтобази, заправні станції, нежитлові будівлі, земельні ділянки та 118 бензовозів і автомобілів.
У червні Національному агентству з питань виявлення, розшуку та управління активами, одержаними від корупційних та інших злочинів (АРМА) були передані активи групи компаній російської "Татнефті”, яка постачає нафтопродукти для потреб підрозділів міністерства оборони російської федерації. Під арешт потрапили рухоме й нерухоме майно, рахунки та корпоративні права. Вартість активів оцінюється щонайменше в 400 млн грн.