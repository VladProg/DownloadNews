Кабінет Міністрів України після закінчення опалювального сезону планує підвищити тарифи на електроенергію, але вразливі верстви населення не постраждають від такого рішення і зможуть скористатися монетизованою субсидією.

Про це повідомив Прем’єр-міністр України Денис Шмигаль під час пресконференції у Києві, передає кореспондент Укрінформу.
«До кінця опалювального сезону жодні тарифи змінюватись не будуть. Росіяни зруйнували величезну частину нашої електроінфраструктури, окупували наші станції. Розмір втрат це 40-50% нашої енергоспроможності. Безумовно, все потрібно відновлювати, для цього потрібні ресурси, це значно здорощує вартість електроенергії. Ми її імпортували, коли у нас були відключення, блекаут та не вистачало власної потужності. При тому, що до початку повномасштабної агресії наша країна була профіцитним експортером електроенергії. Тому звичайно, все це призводить до складнощів і накопичення проблем в енергетичному секторі, які треба розв’язувати», – сказав Шмигаль.
За його словами, уся енергетична спільнота працює над тим, щоб не допустити глибокої енергетичної кризи. Хоч Україна сьогодні пройшла зиму й опалювальний сезон, це не означає, що проблем немає.
«Зі сторони уряду та Президента ми, однозначно, можемо обіцяти, що вразливі версти населення не можуть постраждати через реалізацію будь-яких проєктів щодо розвитку, відновлення, стабілізації та розбудови енергоринку в Україні. Тому ми це будемо робити надзвичайно збалансовано та виважено, але шлях до розвитку цивілізованого енергетичного ринку, до ринку газу для України важливий», – підкреслив Прем’єр-міністр.
За минулий рік НАЕК «Енергоатом», АТ «Укргідроенерго», НАК «Нафтогаз України» за ПСО сплатили трохи понад 300 млрд грн. Зокрема, 107 млрд грн - енергокомпанії і понад 200 млрд грн Нафтогаз. При цьому велика різниця в тарифах накопичилась в так званих теплоенерго і в місцевих комунальних підприємствах. Це ще близько 100 млрд грн.
«Якщо ці кошти акумулювати в бюджет і через монетизовані субсидії віддати людям. Це б була надзвичайно потужна підтримка для населення. Ми будемо дивитись на майбутній енергоринок з цієї призми захисту людей через монетизовані субсидії. Це те що я можу сьогодні обіцяти. Але робота ведеться, і ми будемо підходити дуже обережно та збалансовано до будь-якої реформи та процесу відновлення енергоринку», – додав Шмигаль.
Як повідомлялося, в уряді розглядають різні варіанти перегляду тарифу на електроенергію для населення і фінальне рішення може бути ухвалене не раніше, ніж після закінчення цього опалювального сезону.