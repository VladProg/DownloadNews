Міністерство розвитку громад, територій та інфраструктури і Міністерство інфраструктури та регіонального розвитку Республіки Молдова підписали протокол, який дозволяє наростити обсяги перевезень залізницею.

Про це повідомляє Укрінформ із посиланням на пресслужбу Мінвідновлення у Фейсбуці.
Протоколом передбачено спрощення контрольних процедур залізничного транзиту вантажів з пунктом відправлення та пунктом призначення Україна або Молдова, або коли аналогічні пункти знаходяться на території третьої держави.
Таким чином запроваджується проїзд без зупинки територією України між ПП «Фрікацей – Етулія» та «Рені – Джурджулешти», що сприятиме збільшенню обсягу перевезень.

«Запровадження беззупинкового проїзду між пунктами пропуску «Фрікацей – Етулія» та «Рені – Джуржулешти» в обох напрямках дозволить нам пришвидшити та наростити обсяги перевезень залізницею. Це важливі зміни для подальшого розвитку всього Дунайського портового кластера», - зауважили у міністерстві.

Водночас, як нагадали у Мінвідновленні, зусилля зосереджуються на розвитку інфраструктури в морських портах Ізмаїл та Рені для розширення номенклатури вантажів.
Як повідомлялося, з 25 березня між Україною та Молдовою запрацював залізничний прикордонний перехід Березине – Басарабяска. Він дозволяє швидше та дешевше транспортувати вантажі до України з портів Рені, Галац, Джурджулешти й у зворотному напрямку.
Раніше між країнами діяли два прикордонні залізничні переходи: Сокиряни – Окниця та Могилів-Подільский – Велчинець. Відкриття третього прикордонного переходу стало можливим завдяки підписанню відповідного акта між Міністерством внутрішніх справ, Митною службою Республіки Молдова та Державною прикордонною й Державною митною службами України.
Фото: Міністерство розвитку громад, територій та інфраструктури України