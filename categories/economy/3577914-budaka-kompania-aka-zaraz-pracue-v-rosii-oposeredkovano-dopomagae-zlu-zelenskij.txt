Президент Володимир Зеленський наполягає, що будь-яка компанія, яка зараз працює в росії, допомагає державі-агресору вести терор.

Про це він заявив під час виступу на саміті філантропії Forbes 400, передає Укрінформ із посиланням на пресслужбу глави держави.
"Коли будь-який економічний гравець працює в нас, це означає, що економічний потенціал, який він створює своїм бізнесом, допомагає реалізації тільки миру, тільки мирних цілей. Наприклад, якщо будь-яка компанія зараз працює в росії, вона опосередковано допомагає злу – як мінімум сплачує податки в бюджет держави-агресора, тобто підтримує їхню економіку, яка слугує терору. Або навіть постачає щось російській армії, безпосередньо допомагаючи вбивцям", - підкреслив Президент.
Він наголосив, що, коли будь-яка держава заграється з геополітикою і стає агресором, бізнес неминуче може стати співучасником цього зла.
У цьому зв'язку Зеленський висловив вдячність усім компаніям і всім бізнесменам, які пішли з російського ринку.
Глава держави запропонував бізнесу світу приходити в Україну – починати роботу, локалізувати своє виробництво на українській території, "працювати з Україною, щоб мати доступ до величезних ринків Євросоюзу, Британії, Канади та інших націй, з якими ми дружні".
Зеленський зауважив, що наразі віддається пріоритет розвитку української переробної промисловості, та запропонував інвесторам світу долучитися до її реалізації.
"Це саме той процес, коли інвестиції, бізнес, економіка, просто працюючи, стають філантропією, бо можуть збільшити потенціал миру у світі і зменшити потенціал агресорів", - зауважив він.
Також Президент розповів про можливості українського IT-сектору й галузі виробництва дронів, агропромисловості, енергетики тощо.
Фото: ОП