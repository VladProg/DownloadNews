На шахті «Алмазна» ДП «Добропіллявугілля – видобуток» , що на Донеччині, введена в роботу нова вугільна лава із запасами вугілля більше ніж 900 тис. тонн.

Про це повідомляє ДП «Добропіллявугілля-видобуток» у Фейсбуці, передає Укрінформ.
«На шахті «Алмазна» ДП «Добропіллявугілля – видобуток» введена в роботу 3 північна лава пласта l1… Цей очисний вибій з потужністю пласта 1,35 м та запасами вугілля більше ніж 900 тис. тонн, колектив шахти планує відпрацьовувати протягом 2023 - 2024 років», - йдеться у повідомленні.

Зазначається, що планове навантаження на лаву становитиме до 1,5 тис. тонн на добу, вона обладнана виїмковим комбайном CLS450, механізованим комплексом 1ДМ та конвеєром СП251.12. На підприємстві підкреслили, що оснащення нової лави проводилось без залучення бюджетних коштів, виключно за рахунок надходжень від реалізації вугільної продукції.
Монтажні роботи були здійснені в стислі терміни з випередженням графіку колективом дільниці №2.
Також підкреслено, що ведення в дію цього нового очисного вибою сприятиме досягненню фінансової стабільності та додає впевненості на майбутнє працівникам підприємства.
Як повідомлялося, ДП «Добропіллявугілля-видобуток» було зареєстровано 2 листопада 2020 року, об'єднує п'ять шахт. Це шахти «Добропільська», «Алмазна», «Новодонецька». Шахти «Білицька» і «Піонер» були в стані реструктуризації. Також у ДП є одна збагачувальна фабрика та спеціалізовані допоміжні підприємства.
Фото: ДП «Добропіллявугілля-видобуток»