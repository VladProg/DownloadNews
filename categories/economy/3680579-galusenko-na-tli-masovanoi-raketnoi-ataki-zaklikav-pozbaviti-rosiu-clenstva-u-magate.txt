Міністр енергетики Герман Галущенко ще раз закликав міжнародних партнерів запровадити санкції проти ядерної галузі агресора та позбавити росію переваг членства у Міжнародному агентство з атомної енергії (МАГАТЕ).

Як передає Укрінформ, про це Галущенко заявив під час засідання Консультативної ради високого рівня щодо чергового масованого ракетного обстрілу росіянами енергетичної інфраструктури України, повідомляє Міненерго.
«росія цілить в об’єкти критичної, цивільної інфраструктури, навмисно руйнує лінії зв‘язку найбільшої в Європі атомної станції. Своїми діями агресор продовжує шантаж усього світу ядерною катастрофою. Що ще має зробити росія, аби світ відреагував та зупинив співпрацю із росатомом? Ми закликаємо наших партнерів зробити рішучі кроки - запровадити санкції проти ядерної галузі агресора та позбавити росію переваг членства у МАГАТЕ», - сказав Галущенко.
Міністр енергетики також зазначив, що удари були націлені на об’єкти теплової генерації та системи передачі, обстрілами пошкодили лінію зв‘язку, яка живила Запорізьку АЕС. За декілька годин українські енергетики відновили електропостачання атомної станції від енергосистеми України, вкотре врятувавши ЗАЕС від можливої аварії.
«кремль не полишає наміру знищити енергетичний сектор України і застосовує нову тактику: випускає всі типи ракет та дрони одночасно по обʼєктах генерації та розподілу. Незважаючи на потужну роботу української ППО, у нас, на жаль, немає засобів, здатних знищувати деякі типи цих ракет. Тому є влучання в об’єкти енергетичної інфраструктури», - додав Галущенко.
Як повідомлялося, в ніч проти 9 березня росія здійснила масовану ракетну атаку на цивільні об’єкти в Україні. Внаслідок атаки Запорізька атомна електростанція була повністю знеструмлена. Наразі енергоживлення ЗАЕС відновлено, вона перейшла з дизель-генераторів на отримання електроенергії з Об’єднаної енергосистеми України.
Фото: Міненерго