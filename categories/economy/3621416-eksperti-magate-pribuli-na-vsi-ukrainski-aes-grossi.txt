Експерти Міжнародного агентства з атомної енергії прибули на всі АЕС України з метою надання персоналу підтримки та допомоги.

Як передає Укрінформ, про це гендиректор МАГАТЕ Рафаель Гроссі заявив в опублікованому у Твіттері відеозверненні.
"Нещодавно Україна закликала МАГАТЕ забезпечити, як це було із Запорізькою АЕС, підтримку та допомогу на місцях – на Рівненській, Хмельницькій, Південноукраїнській, а також Чорнобильській АЕС. Ця підтримка розпочалася. Ми маємо зробити все, щоб запобігти ядерному інциденту на усіх українських АЕС", - повідомив Гроссі.
Він нагадав, що експерти МАГАТЕ з початку вересня перебувають на ЗАЕС, надаючи підтримку та допомогу персоналу станції. За словами гендиректора, вже видно прогрес у створенні зони фізичної та ядерної безпеки навколо цієї АЕС.


My statement on the situation and recent developments at nuclear power plants in #Ukraine, part 2 of 2. pic.twitter.com/4esKj4NWIJ
— Rafael MarianoGrossi (@rafaelmgrossi) November 24, 2022

"Але в той час, коли світ сфокусований на небезпечній ситуації на Запорізькій АЕС, найбільшій атомній електростанції Європи, ми не повинні забувати про інші ядерні об’єкти країни", - наголосив Гроссі.
Учора внаслідок російських ракетних ударів уперше втратили зовнішнє електропостачання усі українські АЕС, якийсь час вони залежали від роботи дизельних генераторів. "Цю безпрецедентну ситуацію не можна було уявити ще кілька місяців тому. І це викликає велике занепокоєння", - заявив гендиректор МАГАТЕ.
Він наголосив на потребі забезпечити фізичну безпеку українських АЕС, аби такі інциденти більше не повторилися.
Як відомо, Україна звернулася до МАГАТЕ з проханням відрядити експертні місії з фізичної та ядерної безпеки на Рівненську, Хмельницьку, Південноукраїнську, а також Чорнобильську АЕС.
Завдяки зусиллям міжнародної спільноти у вересні вдалося забезпечити постійну присутність чотирьох експертів МАГАТЕ на захопленій росіянами Запорізькій АЕС.