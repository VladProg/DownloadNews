Продовження «транспортного безвізу» є невід’ємною частина інтеграції України з Євросоюзом, адже надає можливості вітчизняним підприємцям вийти на європейські ринки та сприяти побудові експортоорієнтованої економіки.

На цьому наголосив Прем’єр-міністр України під час засідання Кабінету Міністрів, передає Укрінформ з посиланням на Урядовий портал.

«ЄС і Україна пролонгували «транспортний безвіз» ще на рік. Це означає, що українським перевізникам і надалі не потрібні дозволи для двосторонніх і транзитних перевезень до країн ЄС. За час своєї дії транспортна угода довела свою ефективність. Обсяги вантажних перевезень та кількість перевізників зросла на понад 50%», - зазначив очільник уряду.
Шмигаль переконаний, що «транспортний безвіз» – це невід’ємна частина інтеграції нашої країни з ЄС. Адже надає можливості для більшої кількості українських підприємців вийти на європейські ринки та сприяти побудові експортоорієнтованої економіки в Україні.
«Транспортний безвіз» сприяє успішній модернізації логістики в західному напрямку. Інтегруємося до європейської транспортної мережі TEN-T. Продовжуємо реалізацію ініціативи «Шляхи солідарності» для нарощування експорту української агропродукції», - додав він.
Як повідомлялось, 16 березня Україна і Європейський Союз продовжили ще на один рік угоду, яка скасовує необхідність отримання українськими перевізниками дозволів для здійснення двосторонніх та транзитних перевезень в держави ЄС.
Кількість перевізників, які перетинали кордон в напрямку ЄС, у порівнянні з аналогічним періодом 2021 року, збільшилась на 53%, а сама ж кількість перетинів – на 43%.