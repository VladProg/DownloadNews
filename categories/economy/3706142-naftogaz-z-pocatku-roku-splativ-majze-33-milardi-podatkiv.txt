НАК "Нафтогаз України" за січень-квітень 2023 року сплатила до зведеного бюджету України майже 33 млрд грн податків.

Як передає Укрінформ, про це повідомляє пресслужба НАК «Нафтогаз України».
«Попри війну і викликані нею наслідки, група Нафтогаз залишається одним з найбільших платників податків в Україні та надійною підтримкою для держскарбниці. Тільки у квітні ми акумулювали 6,2 млрд грн податків, що становить майже 13% від усіх податкових надходжень державного бюджету країни», – зауважив голова правління НАК «Нафтогаз України» Олексій Чернишов.
Зазначається, що 15% усіх податкових надходжень державного бюджету України за чотири місяці 2023 року – це податки, сплачені Нафтогазом.
«Станом на 1 травня 2023 року група Нафтогаз сплатила майже 33 млрд грн до зведеного бюджету України (державного та місцевих бюджетів)», – зазначили в компанії.
Як повідомлялося, Чернишов закликав органи місцевого самоврядування збільшити розрахунки та активізувати процес реструктуризації боргів перед Нафтогазом.