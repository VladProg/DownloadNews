Словацькі перевізники погрожують з п'ятниці заблокувати головний пункт пропуску країни на кордоні з Україною, якщо не будуть вжиті заходи щодо обмеження конкуренції з боку українських перевізників.

Про це повідомив голова Спілки автомобільних перевізників Словаччини (UNAS) Станіслав Скала, передає Укрінформ з посиланням на Reuters.
За його словами, UNAS дочекається реакції Міністерства транспорту Словаччини до четверга, перш ніж приймати остаточне рішення.
Скала додав, що 4 грудня в Брюсселі відбудеться зустріч європейських міністрів транспорту, але він не покладав великих надій на якийсь прорив.
«Схоже, ні українська сторона, ні (Європейська – ред.) комісія не бажають відступати», - сказав він.
Тиждень тому UNAS заблокував рух вантажівок через пункт пропуску «Вишнє Нємецке», суміжний із українським пунктом «Ужгород».
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Страйк призвів до повної зупинки руху на трьох прикордонних пунктах пропуску між Польщею та Україною: "Дорогуськ - Ягодин", "Корчова - Краківець", "Гребенне - Рава-Руська". На кордоні утворилися черги з українських вантажівок по кількадесят кілометрів, час очікування сягає до 10 днів.
Перемовини на державному рівні наразі результату не дали.
23 листопада польські аграрії долучилися до протесту місцевих перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.
Міністр інфраструктури Польщі Анджей Адамчик в останній день свого перебування на цій посаді звернувся з листом до віцепрем'єр-міністра з відновлення України Олександра Кубракова з пропозиціями Варшави щодо розв’язання кризи на кордоні.