Група Нафтогаз підсилює захист своєї інфраструктури від атак як на базовому рівні, так і комплексно.

Про це заявив голова правління Нафтогазу Олексій Чернишов в ефірі марафону "Єдині новини" у понеділок, передає Укрінформ.
"Нафтогаз підготував свою інфраструктуру у частині засобів базового захисту, а також комплексного захисту. Маємо бути готовими до різних сценаріїв, тому приділяємо увагу саме фізичному захисту наших об'єктів", - заявив Чернишов.
За його словами, група продовжуватиме підсилювати захист газової інфраструктури й у жовтні-листопаді. Крім того, Нафтогаз співпрацює із Нацгвардією та Збройними силами щодо убезпечення своїх об'єктів від російських атак.
Як повідомлялося, у вересні Кабінет Міністрів затвердив Національний план захисту та забезпечення безпеки та стійкості критичної інфраструктури, розрахований на три роки.