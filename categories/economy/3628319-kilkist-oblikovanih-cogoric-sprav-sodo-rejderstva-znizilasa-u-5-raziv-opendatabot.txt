В Україні у 2022 році кількість облікованих кримінальних проваджень за фактами рейдерства за 10 місяців зменшилася у 5 разів порівняно з відповідним періодом минулого року.

Про це поінформувала платформа для роботи з відкритими державними даними Опендатабот, передає Укрінформ.
«Кількість порушених проваджень щодо рейдерства у 2022 році в цілому й, зокрема, під час воєнного стану, суттєво знизилась. У порівнянні з відповідним періодом торік, кількість облікованих кримінальних проваджень по рейдерству в Україні за 10 місяців зменшилась у більш ніж 5 разів», - йдеться у повідомленні.

Так, за даними платформи, за 10 місяців 2021 року було зафіксовано 614 проваджень, цьогоріч — 120 справ. Більшість цих справ було зареєстровано за літо та початок осені 2022 року.
Зокрема, більш ніж половина проваджень - 66 зі 120 — було зареєстровано через підробку документів для проведення держреєстрації бізнесу та ФОПів (стаття 205-1 ККУ).
«Удвічі менше справ зареєстровано за протидію господарської діяльності (стаття 206 ККУ) та лише 19 проваджень — за протиправне заволодіння майном (стаття 206-2 ККУ)», - заявили у «Опендатабот».
Зазначається, що утричі зменшився відсоток справ, які доходять до суду.
«Якщо торік це було 36% від загальної кількості облікованих проваджень, то цьогоріч — всього 12% або 14 проваджень зі 120. Переважно до суду доходять провадження за статтею 205-1 — підробка документів (13 проваджень з 14). За статтею про протиправне заволодіння майном жодної справи у 2022 році до суду не дійшло», - повідомляє «Опендатабот».

Директор департаменту Офісу протидії рейдерству Віктор Дубовик вважає, що зменшення кількості справ щодо рейдерства у 2022 році пов’язано із переліком швидких технічних та юридичних заходів, прийнятих державою 24 лютого. Зокрема, йдеться про закриття реєстрів та обмеження проведення реєстраційних дій на основі довіреності.
Він нагадав, що Міністерство юстиції у день початку повномасштабного вторгнення рф повністю вимкнуло доступ до Державного реєстру речових прав на нерухоме майно (ДРП) і до Єдиного державного реєстру юридичних осіб, фізичних осіб-підприємців та громадських формувань (ЄДР).
«Зараз можна констатувати, що до моменту поступового відновлення доступу жодним кіберзлочинцям не вдалося дістатися до відомостей, що містяться в цих реєстрах», - сказав Дубовик. Він додав, що додатковим запобіжником незаконних атак на власність та бізнес стало те, що доступ до системи держреєстрації надалі був лише у тих держреєстраторів, яких раніше не блокували на строк більше 3 місяців, чи не анулювали доступу до відповідного реєстру.
Раніше уряд також ввів певні обмеження та заборони щодо проведення нотаріальних дій та держреєстрації на період воєнного стану — зокрема, йдеться про реєстраційні дії, пов’язані з відчуженням часток у статутних капіталах на основі довіреностей, зокрема й іноземних. «Варто зазначити, що наразі юридична особа не може змінити місцезнаходження на адресу, як належить до території ведення активних бойових дій або тимчасово окуповані ворогом», - наголосив Дубовик.
За його словами, наразі більшість реєстраційних дій дозволено, але для певних встановлені нові особливості роботи, аби запобігти незаконним реєстраційним діям.
Як повідомлялося, 7 листопада в Опендатабот заявили, що упродовж жовтня в Україні було зареєстровано понад 24 тис. нових бізнесів.