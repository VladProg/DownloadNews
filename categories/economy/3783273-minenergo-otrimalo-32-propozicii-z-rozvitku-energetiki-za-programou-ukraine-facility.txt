Учасники секторальної групи з енергетики, що працює в межах підготовки плану для реалізації програми Ukraine Facility, надали 32 пропозиції з розвитку енергетики, зокрема, розвитку ВДЕ, транспортування енергії та змін до законодавства.

Як передає Укрінформ, про це повідомляє Міністерство економіки.
Зазначається, що у роботі секторальної групи взяли участь представники Міністерства енергетики України та понад 130 зареєстрованих учасників, які представляли різні сектори енергетики, а також асоціації, офіси підтримки реформ, консалтингові компанії та банківські установи.
"Загалом від учасників було отримано 32 пропозиції, що загалом склало 45 запропонованих політик щодо різних секторів енергетики. Зокрема, запропоновані зміни стосуються покращення законодавства у сфері енергетики та інвестиційного клімату, спрощення реалізації проєктів з будівництва об’єктів генерації, зокрема ВДЕ та подальшої лібералізації енергетичного ринку", - йдеться у повідомленні.
При цьому найбільше пропозицій стосуються розвитку та розбудові відновлюваної енергетики – 24, транспортування електроенергії – 6, а також розвитку генерації загалом – 6.
За результатами обговорень секторальна група визначила 32 політики, які рекомендовані до впровадження. Вони включають питання європейської інтеграції українського ринку, підготовку та вдосконалення законодавчої та регуляторної бази для перспективних джерел енергії та об’єктів енергетики, спрощення дозвільної системи та процедури приєднання, а також лібералізацію ринку.
У Мінекономіки зауважили, що спеціальний інвестиційний інструмент, передбачений програмою Ukraine Facility, дозволить інвесторам отримати фінансування через міжнародні фінансові інституції. На ці потреби у програмі передбачено 8 млрд євро для покриття ризиків у пріоритетних секторах. Загальний очікуваний інвестиційний ефект може скласти понад 30 млрд євро.
Як повідомлялося, у вересні Міністерство економіки представило концептуальну записку Плану України за програмою Ukraine Facility від Європейського Союзу, ключові напрямки подальшої роботи, актуальні потреби, а також пріоритетні напрямки, що потребують фінансування для забезпечення макроекономічної стабільності держави.
Крім того, державні компанії та бізнес надали 190 пропозицій по інвестиційних проєктах із загальним бюджетом 58,4 млрд доларів. Аналіз таких проєктів необхідний для визначення пріоритетних підсекторів для розвитку в рамках спеціального інвестиційного інструменту, передбаченого програмою Ukraine Facility. Відповідні пропозиції будуть передані Міністерству енергетики України та можуть бути розглянуті при розробленні довгострокової секторальної стратегії.
Програма Ukraine Facility розрахована на 50 млрд євро, які Україна отримає впродовж 2024 - 2027 років. Кошти будуть спрямовані в державний і приватний сектори економіки та на фінансування бюджетних витрат.