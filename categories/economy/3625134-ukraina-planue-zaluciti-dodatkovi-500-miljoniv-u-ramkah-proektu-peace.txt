Представники Міністерства фінансів України і Світового банку провели переговори щодо залучення четвертого додаткового фінансування у межах проєкту PEACE у розмірі 500 млн дол. США.

Як передає Укрінформ, про це повідомляє пресслужба Мінфіну за підсумками робочого візиту до м. Відень (Австрія) представників Міністерства фінансів України.
«Ми високо цінуємо нашу співпрацю, а також вагому фінансову підтримку, яку ми отримуємо, зокрема, за допомогою інструментів Світового банку. Вона є надзвичайно важливою в умовах військового часу. Ваша допомога дозволить і надалі зберегти дієвість і стійкість функціонування української системи державного управління, а також забезпечити нагальні потреби для нашої країни», - зазначив перший заступник міністра фінансів Денис Улютін.
Представники Світового банку презентували нові ініціативи щодо підтримки енергетичного та транспортного сектору України, які спрямовано на посилення енергетичної стабільності та відновлення експортних ланцюгів постачання.
Сторони обговорили також питання соціальної підтримки населення України, зокрема таких вразливих груп як внутрішньо переміщені особи та ветерани війни.
Як повідомляв Укрінформ, Світовий банк надав Україні екстрену допомогу у розмірі 17,8 млрд доларів. До них належать кредити, гарантії та гранти.
Фото: Міністерство фінансів