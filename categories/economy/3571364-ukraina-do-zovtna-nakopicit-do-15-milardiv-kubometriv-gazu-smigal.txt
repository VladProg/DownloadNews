До 1 жовтня Україна закачає до підземних сховищ газу 14,5-15 млрд кубометрів "блакитного палива".

Про це під час пресконференції заявив Прем'єр-міністр Денис Шмигаль, повідомляє кореспондент Укрінформу.
"На сьогоднішній день ми маємо понад 13, 2 млрд кубів закачаного в сховищах газу. Споживання газу в порівнянні з мирним часом зменшилося вдвічі. Ми розуміємо, що до першого жовтня у наших сховищах буде накопичено між 14,5 та 15 млрд кубів", - сказав Шмигаль.
Він повідомив, що Україна має домовленість із США про надання американськими газовидобувниками 2 млрд кубометрів газу у четвертому кварталі цього року та у першому кварталі 2023-го. Крім того, уряд веде перемовини із північними країнами про надання фізичних об'ємів газу для України.
"Цей сезон буде найскладнішим переважно через військові причини. Ми бачимо бомбардування наших підстанцій електричних, фактично частина областей залишилось без світла. Ми розуміємо, що це було перше промацування росією слабких місць в нашій енергетичній інфраструктурі. Ми вживаємо заходів для захисту наших підстанцій не лише засобами ПВО, й іншими методами", - прокоментував Шмигаль.
Він також повідомив, що органи влади усіх рівнів уже закупили понад півтори тисячі одиниць мобільних котелень та генераторів електроенергії для забезпечення електропостачання там, де зруйновані об'єкти енергетичної інфраструктури.
Як повідомлялося, Кабінет Міністрів зобов'язав НАК "Нафтогаз України" формувати запаси газу до опалювального сезону, у тому числі за рахунок придбання "блакитного палива" вітчизняного видобутку.