Енергетичні відомства України та США разом з ініціативою Net Zero World готують програму співпраці з розвитку енергетичного сектору.

Про це повідомляє пресслужба Міненерго у Фейсбуці, передає Укрінформ.
«Енергетичні відомства України та США разом з ініціативою Net Zero World готують програму співпраці щодо безвуглецевості та сталості енергосектору України», - йдеться в повідомленні.
За словами заступника міністра енергетики України Ярослава Демченкова, Україна прагне до ширшого використання вуглецево-нейтральних джерел енергії і має намір поступово відмовитися від вугілля у виробництві електроенергії, а також зменшити споживання природного газу, покладаючись лише на власний видобуток та виробництво біогазу.
Ще одним напрямком спільної програми стане співпраця у розвитку систем передачі електроенергії та будівництва в Україні малих модульних реакторів.
Як наголошують у Міненерго, Україна має величезний потенціал стати енергетичним хабом Європи.
«З нашою енергосистемою, інтегрованою в ENTSO-E, та розширеними енергетичними коридорами, з наявною в Україні "зеленою" та низьковуглецевою генерацією, розгалуженими газовими та електричними мережами та сховищами, ми впевнені, що така перспектива є реальною», - зауважив Демченков.
Як повідомлялося, 7 квітня міністр енергетики України Герман Галущенко підписав розпорядчий документ, що дозволяє розпочати процес відновлення експорту електроенергії в умовах профіциту генеруючої потужності.