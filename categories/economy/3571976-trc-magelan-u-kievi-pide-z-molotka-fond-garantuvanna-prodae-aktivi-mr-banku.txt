Фонд гарантування вкладів фізичних осіб продає активи АТ «МР Банк», до яких входить торгівельно-розважальний центр «Магелан» у Києві.

Як передає Укрінформ, про це повідомляє пресслужба Фонду гарантування.
12 жовтня в системі Prozorro.Продажі відбудеться аукціон з продажу активів АТ «МР Банк», який ліквідується Фондом гарантування вкладів. До складу лоту включено права вимоги за кредитними договорами, дебіторська заборгованість та об’єкти нерухомості, у тому числі – торгівельно-розважальний центр «Магелан».
Одним лотом на продаж виставлено нежилий будинок-громадський центр, площею 28 539,5 кв.м, що знаходиться за адресою м. Київ, проспект Глушкова Академіка, будинок 13-Б (Торгівельно-розважальний центр "Магелан"). Будівля торгівельного центру розміщується у пішій доступності до станції метро «Теремки» та на перетині ключових транспортних магістралей – Одеської траси та Кільцевої дороги. До лоту також входять права вимоги за двома кредитними договорами, що укладені з юридичною особою та дебіторська заборгованість. У забезпечення за кредитними договорами оформлено технологічне обладнання, зокрема для переробки молока, права вимоги на отримання виручки/товарів та фінансова порука.
Також, до лоту входить майновий комплекс, площею 13 041,3 кв.м, що знаходиться у Хмельницькій області та система охоронно тривожної сигналізації.
Початкова ціна реалізації лота – 3,16 мільярда гривень.
Активи перебувають на балансі АТ «МР Банк» і на продаж виставляються уперше. Торги пройдуть за англійською моделлю аукціону, відкрито і прозоро.
Як повідомлялося, 25 лютого НБУ ухвалив рішення про ліквідацію АТ "МР Банк". Цей банк є дочірнім банком російського сбербанку.