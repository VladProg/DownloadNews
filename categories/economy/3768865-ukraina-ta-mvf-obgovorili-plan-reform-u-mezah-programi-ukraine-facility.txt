Україна спільно з представниками Міжнародного валютного фонду обговорили питання фінансової підтримки у межах чотирирічної програми кредитування на 15,6 млрд доларів, а також план реформ за програмою Ukraine Facility.

Як передає Укрінформ, про це йшлось під час зустрічі першого віцепрем’єр-міністра – міністра економіки України Юлії Свириденко з делегацією Міжнародного валютного фонду (МВФ) на чолі із Заступником директора Європейського департаменту Міжнародного валютного фонду Умою Рамакрішнан, повідомляє Мінекономіки.
«Обговорили з колегами з МВФ урядові програми підтримки бізнесу і наші плани по стимулюванню економіки на наступний рік. Також підняли питання щодо фокусу на зростанні економіки через підтримку ділової активності, інвестицій приватного сектору та страхування воєнних ризиків. Ми підтвердили свою позицію, щодо вибору моделі зростання бюджетних надходжень», - сказала Свириденко.
Вона зауважила, що якщо обирати між підвищенням ставки податку, та збільшенням податкової бази, то ідея полягає в тому, щоб збільшувати податкову базу, стимулюючи зростання бізнесу.
"Саме зараз для нас важливо стимулювати переробку, щоб при зменшенні фізичних обсягів експорту, ми мали змогу збільшити його грошову вартість", - пояснила Свириденко.
Своєю чергою представники МВФ запевнили, що їхня допомога розрахована на два етапи – на першому буде забезпечена макроекономічна стабільність, а на другому має відбутись підтримка проведення реформ. В цьому аспекті сторони обговорили підготовку плану майбутніх реформ, яку зараз обговорюють в рамках програми Ukraine Facility.
«Для нас була б цікава думка експертів МВФ щодо плану реформ, адже ми зараз готуємо документ, який має стати прийнятним для всіх наших міжнародних партнерів, хто фінансово підтримує Україну. Зараз важливо подати сигнали спільноті донорів щодо важливості підтримки програм страхування воєнних ризиків та розвитку експортно-орієнтованого виробництва, який має забезпечити в майбутньому надходження до бюджету та макроекономічну стійкість», - підсумувала Свириденко.
Під час розмови сторони обговорили проблеми трудової міграції і дійшли висновків, що без розбудови сильної економіки повернути українців із-за кордону буде вкрай складно. Тому головною задачею на сьогодні Міністерство економіки бачить створення безпечних умов для ведення бізнесу, а також збільшення кількості нових робочих місць.
Як повідомляв Укрінформ, 25 вересня місія Міжнародного валютного фонду на чолі з Гевіном Греєм розпочала технічні дискусії з представниками влади України у контексті підготовки до другого перегляду програми розширеного фінансування.
1 жовтня команда Міжнародного валютного фонду на чолі із заступницею директора Європейського департаменту МВФ Умою Рамакрішнан розпочала зустрічі в Києві з представниками влади України та іншими ключовими партнерами.

Фото: Мінекономіки