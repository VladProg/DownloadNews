Прем'єр-міністр України Денис Шмигаль доручив модернізувати інфраструктуру для вантажних перевезень на пунктах пропуску на кордоні з Румунією та деякими іншими країнами-сусідами.

Як передає Укрінформ із посиланням на Телеграм глави уряду, про це йшлося на нараді в уряді щодо покращення наявних пунктів пропуску та будівництва нових.
«За оцінками Агентства з відновлення, на кордоні з Румунією можна втричі збільшити вантажопотік. Дав завдання опрацювати покращення відповідної інфраструктури для вантажних перевезень як на румунському кордоні, так і на кордоні з іншими західними сусідами», - зазначив Шмигаль.

За його словами, це дасть змогу Україні наростити експорт в ЄС, збільшити обсяги перевезень та покращити якість при перетині кордону.

Від початку повномасштабного вторгнення Росії показники товарообігу на цій ділянці зросли майже на 100%. Також серед пріоритетів — розвиток портів на Дунаї і поромних переправ.
Прем’єр-міністр підкреслив, що західний кордон України став основним логістичним коридором, тому влада продовжить працювати над розширенням його пропускної спроможності.
Як повідомляв Укрінформ, уряд на початку травня запустив на 16 пунктах пропуску в західному напрямку електронну систему перетину кордону єЧерга, що була успішно протестована на двох пунктах пропуску.
Фото: Денис Шмигаль / Телеграм