Райффайзен Банк Інтернешнл (RBI) відкладає плани залишити Росію, у той час як Австрія продовжує докладати зусиль для захисту своїх зв’язків із РФ.

Про це повідомило в четвер агентство Reuters із посиланням на три джерела, обізнаних із ситуацією, передає Укрінформ.
«RBI, найбільший із західних банків в Росії, мав намір до вересня відмовитися від свого бізнесу в Росії, який забезпечує платіжну лінію для сотень компаній під тиском європейських регуляторів», - зазначається в повідомленні.
Крім того, зазначається, що RBI перебуває в центрі розслідування США щодо його зв’язків з Росією, однак австрійські чиновники посилюють захист банку в Європі і Вашингтоні й наголошують, що його переслідування є несправедливим.
Попри те, що Австрія публічно підтримує Україну, кілька представників австрійського уряду заявили, що їхня країна не прагне повністю розривати десятирічні зв’язки з РФ. У Відні вважають, що відносини з росіянами все ще можна відновити.
Як повідомляв Укрінформ, у травні «Райффайзен» розіслав білоруським банкам повідомлення про те, що з серпня припиняє з ними кореспондентські відносини.