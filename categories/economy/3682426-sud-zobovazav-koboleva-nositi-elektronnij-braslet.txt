Вищий антикорупційний суд зобовʼязав ексголову НАК «Нафтогаз України» Андрія Коболєва носити електронний браслет.

Відповідне рішення суд ухвалив 14 березня, передає Укрінформ.
Суддя відхилила клопотання прокурора про обрання запобіжного заходу у вигляді арешту з альтернативою застави в розмірі 365 млн грн. Натомість суд ухвалив рішення про додаткове зобов'язання носити електронний браслет. Розмір застави при цьому залишили без змін – 229 млн грн.

Як повідомляв Укрінформ, 1 березня Апеляційна палата ВАКС застосувала до Коболєва запобіжний захід у вигляді застави розміром 229,248 млн грн. Відповідно до рішення суду, Коболєв мав внести кошти протягом 5 днів, тобто до 6 березня.
7 березня у САП повідомили, що застава за Коболєва у розмірі 229 млн грн не надійшла.
Коболєву 19 січня оголосили підозру. За версією слідства, він у незаконний спосіб забезпечив собі виплату премій на понад 229 млн грн.
23 січня ВАКС відмовив прокурору в обранні Коболєву запобіжного заходу у вигляді тримання під вартою з альтернативою застави в 365 млн грн. Однак 1 березня Апеляційна палата ВАКС призначила ексголові Нафтогазу заставу в розмірі понад 229 млн грн.
Фото: lb.ua