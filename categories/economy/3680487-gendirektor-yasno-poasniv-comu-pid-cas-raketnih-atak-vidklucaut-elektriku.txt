Контрольовані відключення електроенергії під час масованих ракетних обстрілів здійснюються з метою запобігти серйозним аваріям електромереж та об'єктів генерації електроенергії, ремонт яких може тривати не один день

Про це написав у Фейсбуку генеральний директор компанії Yasno Сергій Коваленко, передає Укрінформ.


“Сьогоднішня ніч і день були важкими. Після обстрілів енергосистема залишається значно ушкодженою. Проте енергетики все тримають під контролем”, - зазначив він.


Коваленко нагадав, що зранку писав про превентивні відключення, а в коментарях під постом буди скарги на перепади напруги. “Це, власне, те, від чого нас ці завчасні відключення мали вберегти”, - зауважив очільник Yasno.


“Ми вже вивчили аксіому, що споживатися має стільки ж електроенергії, скільки вироблено, і навпаки. Вона працює і в цьому випадку. Уявімо мережу водопровідних труб: до одної великої через насос приєднані багато маленьких, тонших. Насос тримає напір обсягу води з великої труби, зменшує його і подає до маленьких трубочок. Якщо цей насос розбити, швидше за все, тонкі трубочки порвуться від сильного тиску в момент вибуху. З електромережами ситуація схожа”, - вказав Коваленко.


За його словами, якщо ракета влучить у трансформатор, є імовірність, що або мережі пошкодяться від сплеску напруги, або - навіть сам генераційний об'єкт, оскільки не буде споживання. “Ремонтувати їх доведеться довго, значно довше, ніж якусь одну ланку системи, якщо в неї влучать, коли все буде відключене”, - написав гендиректор.


Саме тому, пояснив він, відбуваються завчасні відключення під час атак.


“Логічно, що краще потерпіти без світла кілька годин, ніж потім тиждень чекати ремонту”, - підсумував Коваленко.
Як повідомлялося, уночі та зранку 9 березня рф завдала по енергетичній інфраструктурі України масованих ударів ракетами і безпілотниками.