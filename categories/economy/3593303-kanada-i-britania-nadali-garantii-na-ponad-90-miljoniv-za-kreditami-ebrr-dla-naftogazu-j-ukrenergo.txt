Уряди Канади й Великої Британії підтримають кредит Європейського банку реконструкції та розвитку для компаній "Нафтогаз України" та "Укренерго" на загальну суму понад 90 млн євро.

Про це повідомляє пресслужба ЄБРР, передає Укрінформ.
Зокрема, Канада підписала гарантію на 36,5 млрд євро, щоб підтримати кредит ЄБРР для НАК "Нафтогаз України" на 300 млн євро.
«Цією кредитною гарантією в розмірі 36,5 мільйона євро Канада підтримує ЄБРР у наданні кредиту в розмірі 300 мільйонів євро, який допоможе Україні придбати необхідне паливо до зими. Канада твердо переконана, що Україна має виграти цю війну, щоб захистити свій суверенітет, демократію та заснований на правилах міжнародний порядок», - заявила глава МЗС Канади Христя Фріланд.
Уряд Великої Британії, своєю чергою, надає гарантію на 54,4 мільйона для кредиту ЄБРР для Укренерго, що допоможе забезпечити роботу української енергосистеми.
«Велика Британія та ЄБРР продовжують підтримувати Україну не лише на словах, а й діями. Ці гроші допоможуть забезпечити світло у домівках в Україні в найближчі місяці та залучити необхідні кошти для влади України у той час, коли вона продовжує боротьбу з протиправним вторгненням путіна», - заявив глава британського Мінфіну Квазі Квартенг.
Як повідомлялося, Прем’єр-міністр Денис Шмигаль 13 жовтня заявив, що в Україну вже надійшли 1,3 млрд доларів додаткового екстреного фінансування Міжнародного валютного фонду.