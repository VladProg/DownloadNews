Найближчі кілька років росія не зможе повернутися до тих обсягів видобутку газу, що були до повномасштабного вторгнення в Україну.

Про це в коментарі Укрінформу повідомила президентка аналітичного центру DiXi Grouр Олена Павленко.
«Скорочення експорту російського газу – це наслідок поведінки росії, яка отримала відповідну реакцію в Європейському Союзі. Цей процес почався, як просто відмова від купівлі російського газу, втім закінчиться тим, що рф просто не зможе найближчі кілька років повернутися до тих об'ємів (видобутку газу – ред.), які вона видобувала до війни», – сказала Павленко.
За її словами, спочатку в 2021 році росія шантажувала своїм газом Європу, а після початку повномасштабного вторгнення Європейський Союз добровільно вирішив відмовитися від їхнього газу. І це скорочення експорту автоматично відбилося на внутрішньому видобутку.
Павленко назвала причини, що вплинули на скорочення видобутку. Перша - відсутність ринку, оскільки китайський ринок не може замістити європейський, який не купує російський газ. Друга - з газовидобувних проєктів почали виходити великі компанії, що забезпечували основні інвестиції і технології. Третій фактор – це зменшення Газпромом інвестування у видобуток.
«Тобто, в них немає коштів на те, щоб робити далі дорозвідку і бурити нові свердловини. А якщо і є, то не такими масштабами, як це було раніше», – підкреслила експертка.
Крім того, на її думку, теоретично експорт російського газу може впасти навіть більше, ніж удвічі, оскільки Європейська комісія має амбіції взагалі від нього відмовитися.
«Зараз росіяни намагаються з усіх сил знайти обхідні варіанти. Наприклад, вони хочуть з турками створити так званий «газовий хаб», де зможуть продавати Туреччині свій газ. А Туреччина вже буде ставити свій прапорець і продавати цей газ далі. Таким чином, росія зможе знову повернути собі частину ринку. Але зараз геополітична кон'юнктура складається не на користь Газпрому», – резюмувала Павленко.
Як повідомлялося, голова Комітету Верховної Ради з питань фінансів, податкової та митної політики Данило Гетманцев заявляв, що за підрахунками комісії з енергетики при держраді росії, постачання газу на експорт складе лише 50 млрд кубометрів – рівно вдвічі менше, ніж у 2022 році.