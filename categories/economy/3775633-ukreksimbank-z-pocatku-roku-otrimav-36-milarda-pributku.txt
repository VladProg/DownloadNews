Від початку 2023 року фінансовий результат Державного експортно-імпортного банку України (Укрексімбанк) склав 3,6 млрд гривень. Зокрема, за вересень банк отримав 522 млн грн прибутку.

Про це Укрінформу повідомили в пресслужбі банку.
“При цьому 57% операційного результату склали процентні доходи і 43% непроцентні доходи. Така структура доходів доводить виваженість та збалансованість політики банку”, - підкреслили у пресслужбі.
Як повідомлялося, станом на 1 вересня 2023 року обсяг кредитного портфеля юридичних осіб АТ «Укрексімбанк» становив понад 74,2 млрд грн, кредити за програмами МФО - 7,7 млрд грн. Кошти клієнтів – юридичних осіб понад 141,8 млрд грн. Прибуток банку за перше півріччя 2023 року склав близько 2 млрд грн, що удвічі більше, ніж за аналогічний період 2021-го.