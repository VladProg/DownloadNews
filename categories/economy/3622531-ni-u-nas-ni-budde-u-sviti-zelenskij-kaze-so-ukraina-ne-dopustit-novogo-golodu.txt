росія розпочала повномасштабну війну проти українського народу, залишивши без їжі тисячі людей, однак Україна не допустить, аби з голодом стикнулися мільйони людей у світі.

Про це заявив Президент Володимир Зеленський під час Міжнародного саміту ініціативи Grain from Ukraine, передає кореспондент Укрінформу.
Глава держави нагадав, що в останню суботу листопада щороку в Україні вшановують пам’ять про жертв голодоморів 1921-22, 1946-47 і 1932-33 років. Нині дев’яності роковини геноциду, який влаштував проти українців тоталітарний сталінський режим. За різними оцінками, від голоду померло від 4 до 8 мільйонів українців.

Відео: Офіс Президента, Телеграм
"Ми пам’ятаємо, як це, коли твій народ хочуть знищити. Ми пам’ятаємо, як забирають все, як можуть просто розстріляти за сховану миску зерна. Як велика сім’я ділить буханець хліба на тиждень. А також як замучені люди замертво падають просто на дорозі. Як вимирали цілі родини і цілі села... Ми про це пам’ятаємо і ми бачимо, що сьогодні відбувається у світі, в Україні. Нас знову хочуть знищити бомбами, кулями, холодом і знов-таки голодом", - заявив Президент.
Він підкреслив, що 24 лютого росія розпочала повномасштабну війну проти українського народу. Окупація, блокада залишали без їжі й води тисячі людей від самого початку.
"Ми не дамо залишити без їжі і води мільйони людей у світі. Ми пам’ятаємо, як це було колись, ми знаємо як це відбувається сьогодні. Не допустимо, щоб це було завтра - ні у нас, ні в будь-якій державі світу», - заявив Президент України.
Він наголосив, що українська земля завжди дарувала щедрі плоди, якими країна завжди ділилася з усім світом.
Як повідомлялося, Україна запускає ініціативу Grain from Ukraine ("Зерно з України"), в межах якої до середини наступного року близько 60 суден з українським зерном планується направити до найбідніших країн Африки.
Фото: ОП