У Великій Британії та Німеччині вважають, що навіть якщо Росія припинить повномасштабну війну проти України, а в Москві відбудеться зміна влади, торговельні відносини між Європою та РФ не відновляться.

Про це повідомляє Bloomberg, передає Укрінформ.
«Це відносини, які добігли кінця», - сказав посол ФРН у Великій Британії Мігель Бергер під час енергетичного форуму в Лондоні. Міністр енергетики Британії Грем Стюарт додав, що «повернення не буде».
Як пише видання, після вторгнення РФ в Україну Європа скоротила свою залежність від російських енергоносіїв. Торік регіон запровадив заборону на імпорт вугілля та нафти зі східного сусіда. Постачання природного газу також значно скоротилося: газопровід Nord Stream спочатку був зупинений Росією, а потім пошкоджений підводними вибухами. Зараз Росія забезпечує менше 10% енергопостачання регіону порівняно з більш ніж третиною до війни.
Для Британії зникнення РФ з переліку джерел енергоресурсів не стало суттєвим, оскільки станом на 2021 рік на неї припадали лише 4% імпортованого газу та 9% – нафти.
Водночас для Німеччини це стало серйозним потрясінням, оскільки з Росії імпортувалась близько половини поставок газу. За словами Бергера, ситуація «дуже складна», оскільки ціни на газ у Німеччині залишатимуться вищими, ніж до повномасштабного вторгнення РФ в Україну.
Як повідомляв Укрінформ, Національний банк Швейцарії у своєму дослідженні наголосив, що війна в Україні знизила економічне зростання і значно посилила інфляцію по всій Європі, і гірші наслідки ще попереду.
Фото: Andrey Rudakov/Bloomberg