Завдяки усуненню з вітчизняного паливного ринку російських і білоруських виробників в Україні склалися гарні передумови для відродження в майбутньому нафтопереробки.

Таку думку висловив директор консалтингової групи "А95" Сергій Куюн у програмі "Укрінформ: Вечірній стрім".
"Думаю, Укртатнафта буде не єдиним заводом, який відновлять. Думаю, що з такими умовами ми можемо побачити й решту заводів - може, навіть Одеський НПЗ. Економічні умови дуже гарні", - сказав він.

Експерт пояснив, що українська нафтопереробка перебувала у занепаді через конкуренцію з боку російських та білоруських виробників, які через вартість нафти у їхніх країнах завжди могли запропонувати дешевше пальне. Крім того, до розвитку галузі в Україні не виявляв цікавості й колишній співвласник Кременчуцького НПЗ Ігор Коломойський.
"Що ми маємо зараз? Росіян і білорусів (на ринку - ред.) немає, відповідно, реалізація цього пального змагається з дорогим європейським пальним. Тобто, внутрішній виробник отримає якісну конкуренцію з європейськими виробниками", - зауважив Куюн.
Як повідомлялося, блокування кордону з Польщею призвело до зростання цін на скраплений газ на 30%, однак після налагодження нових маршрутів постачання цього виду пального вони мають знизитися.