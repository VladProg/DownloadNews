Пакет макрофінансової допомоги на 18 мільярдів євро від Європейського Союзу забезпечить передбачуваність державного бюджету України.

Про це зазначив глава представництва ЄС в Україні Матті Маасікас в інтерв’ю Укрінформу.
«ЄС вжив рішучих кроків, аби гарантувати, що Україна має необхідні фінансові ресурси, щоб країна змогла продовжити повноцінне функціонування для захисту від агресора. Кілька днів тому ЄС ухвалив безпрецедентний пакет макрофінансової допомоги на 2023-ій обсягом 18 мільярдів євро. Цей пакет доповнює 7,2 мільярда євро, що були виділені в 2022 році, і забезпечує вкрай необхідну передбачуваність державного бюджету України», - сказав Маасікас.
Він також зазначив, що незадовго до повномасштабної війни подвоївся загальний обсяг торгівлі між ЄС та Україною з моменту набуття чинності в 2017 році Угоди про поглиблену та всеохопну зону вільної торгівлі.
«Попри все, війна не загальмувала цю тенденцію, український експорт до ЄС продовжував зростати у вартості протягом 2022 року порівняно з 2021 роком. Це частково пов’язано з повною лібералізацією торгівлі, запровадженою ЄС у червні, разом із призупиненням заходів торгового захисту щодо українського імпорту до ЄС», - підкреслив посол.
Як повідомлялося, Рада Європейського Союзу 10 грудня підтримала пропозицію Єврокомісії щодо виділення Україні у 2023 році додаткових ресурсів фінансової підтримки. Нова програма макрофінансової допомоги для України становитиме 18 млрд євро. Очікується, що пільгові позикові кошти будуть надходити до державного бюджету протягом 2023 року рівномірними частинами з урахуванням виконання Україною узгоджених сторонами умов.
Передбачається, що перший транш Україна отримає у січні 2023 року.