Збір урожаю підвищує попит на вивезення зерна з України, альтернативні наземні шляхи не можуть забезпечити того обсягу експорту, який забезпечувала Чорноморська зернова ініціатива, тому її відновлення є важливим, особливо для запобігання дефіциту продовольства в країнах Африки.

Про це в інтерв'ю турецькому виданню Dünya сказав член правління Турецько-української асоціації бізнесменів (TUID) Айхан Акбаба.
«Зараз дуже серйозна пропозиція (по зерну - ред.), оскільки триває збір урожаю. Бракує місць для його зберігання. Врожай треба якось вивозити, не допускаючи псування. Тому є серйозний попит. Кожен транспортний засіб, кожен вагон і кожен корабель, які можна знайти, намагаються завантажити… У цьому сенсі і Південний, і основні порти, треба якось знову включити в угоду по аграрному коридору”, - передає видання слова Акбаби.
Член правління TUID висловив сподівання, що завдяки сприянню Туреччини, президента Ердогана, питання відновлення роботи «зернового коридору» вийде на порядок денний, і коридор буде відкрито.
Також він зазначає, що наземні альтернативні маршрути не можуть забезпечити того обсягу перевезення, який забезпечують морські шляхи.
“Морем можна експортувати суднами місткістю від 20 до 50 тисяч тонн за раз. Вантажівками ж можливо відправити лише 22 тонни або 60-70 тонн вагонами. Ця ситуація спричиняє збої в ланцюгу постачання і позначається на витратах”, - пояснив Акбаба.
За його прогнозом, у разі невирішення питання до початку нового року, ймовірні збої в постачанні зерна, а також підвищення цін.
Бізнесмен наголосив на тому, що роботу “зернового коридору” слід відновити "особливо для запобігання дефіциту продовольства в Африці”.
Як повідомляв Укрінформ, зернова угода - домовленість між ООН, Туреччиною, Україною і Російською Федерацією про "морські коридори" для вивезення українського зерна, підписана 22 липня 2022 року. 17 липня 2023 року термін її дії завершився, РФ відмовилась від участі в ній. 4 вересня у Сочі відбулася зустріч президентів Туреччини та Росії, головною темою якої було відновлення дії Чорноморської зернової ініціативи. Згоди в цьому питанні досягнуто не було.
Фото: Олександр Кубраков, Фейсбук