АТ «Укрзалізниця» у серпні 2023 року перевезло на 13,8% більше вантажів, ніж роком раніше, що обумовлено активізацією перевезень у внутрішньому сполученні.

Про це повідомляє пресслужба УЗ, передає Укрінформ.
«Укрзалізниця в серпні 2023 року перевезла в усіх видах сполучень 12,266 млн тонн вантажів. Це на 13,8% більше серпня 2022 року та відповідає показнику липня 2023 року, попри падіння експортних перевезень через блокування зернової угоди», - йдеться в повідомленні.
Лідерами за обсягами перевезень у серпні 2023 року були мінбудматеріали (3,2 млн т), кам’яне вугілля (2,3 млн т), залізна та марганцева руда (2,0 млн т) зернові вантажі (1,7 млн т).
За словами голови правління компанії Євгена Лященка, серпневе зростання показників вантажної роботи обумовлений активізацією перевезень у внутрішньому сполученні, зокрема будівельних вантажів для відновлення інфраструктури країни.
Так, загальний обсяг перевезень вантажів у внутрішньому сполученні в серпні 2023 року склав 8,3 млн т (+34,5% до серпня 2022 року). Зокрема, перевезення мінбудматеріалів зросли на 64%, кам’яного вугілля - на 15,2%, зернових вантажів — на 56%, руди залізної та марганцевої — на 38,5%.
Натомість у серпні зафіксовано падіння експорту на 17,7% — до 3,3 млн т. Зокрема, перевезення основного стратегічного вантажу — зернових — показали в серпні 2023 року падіння на 45,3%, до 875,8 тис. т.
Як повідомлялося, АТ «Укрзалізниця» і польський оператор «Polskie Koleje Państwowe Spółka Akcyjna» (PKP S.A.) 28 серпня 2023 року підписали нову змістовну угоду про розвиток залізничного сполучення. Відповідно до положень угоди PKP S.A. опрацює заходи для укладення окремих угод з АТ «Укрзалізниця» у сфері управління залізничною інфраструктурою, вантажних і пасажирських залізничних перевезень.