Кабінет Міністрів України спростив процедуру ввезення низки товарів подвійного призначення, необхідних для забезпечення відсічі агресору чи як комплектуючих для виробників українського озброєння.

Як передає Укрінформ, про це повідоляє пресслужба Міністерства економіки.
Відповідні зміни до постанови «Про перелік товарів, на міжнародні передачі (імпорт) яких не поширюється дія Закону України «Про державний контроль за міжнародними передачами товарів військового призначення та подвійного використання» у період воєнного стану на території України» уряд ухвалив із доопрацюванням на засіданні 30 березня.
«Сьогоднішнім рішенням ми суттєво збільшуємо можливості для імпорту та розширюємо коло імпортерів товарів подвійного призначення, необхідних для забезпечення обороноздатності нашої держави. Зокрема, суттєво розширено перелік товарів подвійного використання, які можуть ввозитися в Україну без процедур експортного контролю», – сказала перший віцепрем’єр-міністр України - міністр економіки України Юлія Свириденко.
За її словами, до таких товарів додано системи зв’язку, телеметричне обладнання, системи захисту інформації, а також програмне забезпечення і технології.
На переконання Свириденко, рішення має значно покращити забезпечення як безпосередньо наших захисників на фронті, так і виробників, котрі виготовляють сучасну потужну зброю.
Як повідомляв Укрінформ, 14 лютого уряд спростив ввезення в Україну товарів військового та подвійного призначення. Зокрема, до переліку товарів військового призначення та подвійного використання, які можуть імпортуватися фізичними та юридичними особами без дозволу Державної служби експортного контролю, додали БпЛА, їх комплектуючі, засоби керування, камери, прилади нічного та телевізійного бачення, оптичні приціли для зброї, глушники, з'ємні обойми, технології для розроблення, виробництва, ремонту виробів воєнного призначення.