Міжнародний валютний фонд виходить з того, що темпи економічного зростання знижуватимуться також і наступного року, а половина Євросоюзу взагалі скотиться в рецесію.

Про це заявила директор-розпорядник МВФ Крісталіна Георгієва під час пресконференції в Берліні, передає кореспондент Укрінформу.
«У наших останніх глобальних звітах ми передбачали, що зростання дуже різко сповільниться: 3,2% цього року, 2,7% наступного. У результаті 2023 рік стане третім поспіль роком повільного зростання з 2001 року після великої депресії та пандемії», - поінформувала Георгієва.
Вона уточнила, що, на жаль, економічний клімат вказує на те, що ми побачимо слабку активність у четвертому кварталі цього року. Це продовжиться і в новому, 2023 році.
Наступного року третина світової економіки буде в рецесії, за словами Георгієвої.
«Половина Європейського Союзу скотиться в рецесію, тому що ЄС дуже близький до війни росії в Україні», - спрогнозувала очільниця МВФ.
Сповільнюється економіка Китаю, економіка США, економіка ЄС, що впливає своєю чергою на країни, що розвиваються.
Вона зазначила, що боротьба з таким розвитком дуже складна через дуже вперту інфляцію, яку МВФ прогнозує на рівні 6,5% наступного року.
Підсумовуючи, Георгієва підкреслила, що «головною причиною такого поганого стану світової економіки є загарбницька війна росії в Україні. Якби росія припинила війну, це мало б для нас найпозитивніший ефект, і це повернуло б світову економіку в нормальне русло», - сказала вона та водночас закликала скористатися можливостями, які пропонує рецесія, адже російська війна змусила нас діяти швидше.
Як повідомляв Укрінформ, під час саміту G20 на Балі Георгієва також заявила про те, що ця війна повинна припинитися, та назвала три напрямки, які змінять перспективи світової економіки.