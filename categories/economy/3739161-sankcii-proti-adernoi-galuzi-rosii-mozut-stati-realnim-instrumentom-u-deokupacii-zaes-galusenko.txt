Санкції проти російської ядерної галузі можуть стати реальним інструментом і змусити РФ повернутися за стіл переговорів для домовленостей про деокупацію ЗАЕС.

Як передає Укрінформ, про це заявив міністр енергетики України Герман Галущенко в коментарі для американського телеканалу Newsmax, повідомляє пресслужба КМУ.
«Відповідальність за можливу катастрофу на ЗАЕС несе країна, яка розпочала війну, яка окупувала станцію. Можна очікувати від росіян будь-якої поведінки. Вони можуть зайти так далеко, наскільки цивілізований світ дозволить їм це зробити», - цитує очільника Міненерго пресслужба.
Галущенко підкреслив, що першочергове завдання нині – змусити росіян залишити станцію.
«Будь-які ігри з атомною енергетикою – це загроза для сотень тисяч людей, які можуть зазнати радіоактивного впливу. Це діти, літні люди. Очевидно, що не можна допустити будь-якого інциденту на станції, за певних сценаріїв наслідки аварії можуть відчути і сусідні з Україною країни», - додав він.
Міністр також наголосив на необхідності введення санкцій щодо російської ядерної галузі, адже санкції можуть стати реальним інструментом і змусити РФ повернутися за стіл переговорів для домовленостей про деокупацію ЗАЕС.
Галущенко також подякував США за підтримку, яка надається Україні, нагадавши, що Україна сьогодні бореться не тільки за свою свободу, але і за цінності, які закладені в основу Конституції Сполучених Штатів Америки.
Як повідомляв Укрінформ, гендиректор Міжнародного агентства з атомної енергії (МАГАТЕ) Рафаель Маріано Гроссі заявив, що після проведення додаткових інспекцій на Запорізькій АЕС упродовж останнього тижня експерти не виявили вибухівки чи мін, проте доступ до даху станції вони від Росії ще не отримали.
21 липня постійний представник України при міжнародних організаціях у Відні Євгеній Цимбалюк під час пресконференції у п’ятницю у столиці Австрії заявив, що члени місії МАГАТЕ на Запорізькій АЕС не мають негайного та безумовного доступу до усієї території станції і можуть днями очікувати від російської окупаційної адміністрації схвалення доступу до запитуваних місць.
Фото: Міненерго