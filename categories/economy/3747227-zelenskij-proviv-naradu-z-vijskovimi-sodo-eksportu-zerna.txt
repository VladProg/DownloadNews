Президент Володимир Зеленський провів нараду щодо альтернатив з експорту зерна транзитним коридором.

Про це глава держави повідомив у відеозверненні, передає Укрінформ.
“Окрема нарада з керівником ГУР Будановим, головкомом Залужним, командувачем ВМС Неїжпапою, керівником СБУ Малюком, Міністерством інфраструктури щодо альтернатив стосовно експорту зерна транзитним коридором”, - сказав він.


Відео: ОПУ
За словами Президента, “робимо все можливе, щоб Україна була й надалі гарантом продовольчої безпеки, а наші люди мали доступ до світових ринків”.
Зеленський нагадав, що сьогодні також відбулась селекторна нарада, на якій звітували військові, розвідка, урядовці.
“МВС – ситуація в регіонах, ліквідація наслідків російських ударів, робота ДСНС. Мінстратегпром – доповідь щодо виробництва снарядів і техніки в Україні. Збільшуємо обсяги. Постійно збільшуємо. СБУ – вагома робота проти колаборантів», - зазначив Президент.
Крім того, зазначив Президент, він провів у п’ятницю і засідання РНБО щодо військкомів. «Буде ще засідання щодо ВЛК», - додав він.
Як повідомлялося, засідання Ради національної безпеки і оборони, присвячене роботі військово-лікарських комісій, планується через два тижні.