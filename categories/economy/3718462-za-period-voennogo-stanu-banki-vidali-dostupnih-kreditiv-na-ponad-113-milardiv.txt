За час дії воєнного стану в межах програми «Доступні кредити 5-7-9%» видано 28 141 пільгових кредитів на суму понад 113 млрд грн.

Про це повідомляє пресслужба Міністерства фінансів, передає Укрінформ.
"За період дії воєнного стану в Україні у межах державної програми «Доступні кредити 5-7-9%» укладено 28 141 кредитний договір на загальну суму 113,2 млрд грн (у тому числі банками державного сектору – 21 286 кредитних договорів на суму 61,7 млрд грн)", - йдеться у повідомленні.
Зазначається, що з них 3,34 млрд грн було видано на інвестиційні цілі, 7,64 млрд грн – як антикризові кредити, 4,26 млрд грн – як рефінансування попередньо отриманих кредитів, 31,6 млрд грн – кредити для сільськогосподарських товаровиробників, 56,42 млрд грн – на антивоєнні цілі.

За минулий тиждень у межах програми видано 365 пільгових кредитів на загальну суму 1,4 млрд грн, у тому числі, банками державного сектору економіки укладено 245 кредитних договорів на суму 0,68 млрд грн.
В цілому за період з моменту старту Державної програми «Доступні кредити 5-7-9%» по 5 червня 2023 року суб’єкти підприємництва отримали від уповноважених банків 62 963 кредити на загальну суму 202,86 млрд грн, з яких 41 762 – від банків державного сектору економіки на загальну суму 88,31 млрд грн.

Як повідомлялося, урядова програма «Доступні кредити 5-7-9%» стартувала 1 лютого 2020 року. В її межах діють три відсоткові ставки (залежно від дати заснування бізнесу та його розміру (річного обороту): 5% річних – якщо виручка до 25 млн грн і створюються мінімум 2 робочих місця протягом першого кварталу; 7% річних – для бізнесу з виручкою до 25 млн грн; 9% річних – для бізнесу з виручкою до 50 млн грн.
У березні 2023 року Кабінет Міністрів дозволив підприємцям із територій можливих бойових дій і деокупованих територій брати участь у держпрограмі доступних кредитів. Програму реалізує Фонд розвитку підприємництва (ФРП). Єдиним учасником є уряд України в особі Міністерства фінансів. За держпрограмою ФРП уклав угоди про співробітництво з 45 банками.