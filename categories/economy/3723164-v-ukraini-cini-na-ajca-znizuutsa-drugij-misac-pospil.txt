В Україні споживчі ціни на яйця у травні 2023 року знизилися на 22,7% у порівнянні з квітнем, тоді як у квітні проти березня – на 8,7%.

Про це розповів директор Національного наукового центру «Інститут аграрної економіки», академік НААН Юрій Лупенко, передає Укрінформ з посиланням на пресслужбу інституту.
"У травні 2023 року споживчі ціни на яйця зменшилися проти квітня на 22,7%, а проти грудня попереднього року – на 28,1%. Ціни на цей продукт знижуються вже другий місяць поспіль: у квітні проти березня вони подешевшали на 8,7%, хоча все ще перевищують рівень травня 2022 року на 124,9%", - йдеться в повідомленні.
Крім яєць, у травні серед продуктів харчування зменшилися ціни на олію соняшникову (-1,3%), хліб і хлібопродукти (-0,6%), цукор (-0,4%), макаронні вироби та молоко (-0,2%).
За словами Лупенка, загалом у травні споживчі ціни на продукти харчування зросли на 0,9%, тоді як у квітні вони зросли на 0,3%.
Найбільше зростання цін – на 8,7 % – відбулося по фруктах, ціни на які у квітні знизились на 1,4%. Овочі у травні здорожчали на 5,6%, тоді як у квітні проти березня – на 0,3%.
Серед інших продуктів харчування відчутно зросли споживчі ціни на м’ясо та м’ясопродукти – на 1,7%, рибу та продукти з риби – на 0,6%, сир і м’який сир – на 0,6%.
Науковець пояснив, що загалом динаміка споживчих цін свідчить про посилення сезонних тенденцій на ринку продуктів харчування, а зростання цін на овочі та фрукти відбулося внаслідок надходження перших ягід та ранніх овочів. Експерт прогнозує, що в наступні місяці можна очікувати сповільнення зростання цін на ці групи товарів, а по найбільш масових продуктах – зниження споживчих цін.
Як повідомляв Укрінформ, за даними Державної служби статистики, у травні 2023 року інфляція на споживчому ринку трохи прискорилася - до 0,5% проти 0,2% у квітні. З початку року ціни зросли на 3,8%.