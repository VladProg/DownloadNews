Дія угоди про “зерновий коридор” в Чорному морі може бути продовжена ще щонайменше на два місяці.

Про це заявив Міністр закордонних справ Туреччини Мевлют Чавушоглу після візиту в москву, повідомляє Укрінформ з посиланням на CNN Türk.
“Фактично продовження було зроблене на 2 місяці, я думаю, що ми можемо отримати результати, продовживши щонайменше ще на 2 місяці. Я думаю, ми зможемо це реалізувати”, - цитує телеканал слова міністра, який поспілкувався з журналістами в аеропорту Анталії.
За словами Чавушоглу, зустріч у чотиристоронньому форматі продовжиться у Стамбулі й завтра.
Міністр закордонних справ Туреччини також повідомив, що мав у москві він мав зустріч з міністром закордонних справ рф сергієм лавровим, в ході якої обговорювався ряд питань, серед яких особливу увагу було приділено ситуації в Україні та Чорноморській зерновій ініціативі.
Як відомо, у березні цього року росія заявила про продовження дії угоди про “зерновий коридор” на 60, а не на 120 днів та висунули низку умов для її продовження в майбутньому. Серед вимог: підключення "россельхозбанку" до SWIFT; відновлення постачання сільгосптехніки і сервісного обслуговування для неї; зняття обмежень на страхування і на доступ в порти; відновлення роботи аміакопроводу "Тольятті-Одеса", зняття санкцій з російських компаній у сфері виробництва та перевезення сільгосппродукції і добрив.
Як повідомляв Укрінформ, "зернову угоду" було укладено у Стамбулі 22 липня 2022 року за участю ООН, України, Туреччини та росії. Перше судно з українським продовольством вийшло з порту Одеси 1 серпня. 17 листопада 2022 року угоду продовжили ще на 120 днів, до 18 березня 2023 року.
18 березня віцепрем'єр-міністр із відновлення України Олександр Кубраков повідомив, що "зернову угоду" продовжать знову на 120 днів. Своєю чергою росія заявляла, що продовження угоди можливе лише на 60 днів. В ООН підтвердили продовження договору, але не назвали термін, який було узгоджено. Пізніше росія неодноразово блокувала рух суден в рамках Чорноморської зернової ініціативи.