Уряд планує у 2024 році спрямувати близько 56 млрд грн на оборонні виробництва та понад 48 млрд грн – на поповнення і розширення армії дронів.

Про це Прем'єр-міністр Денис Шмигаль заявив на засіданні уряду, передає Укрінформ.
«У бюджет на 2024 рік закладаємо майже 1,7 трлн грн на безпеку та оборону. З них близько 56 млрд грн – на оборонні виробництва та ще понад 48 млрд грн – на поповнення і розширення армії дронів», - сказав Шмигаль.
Він зазначив, що уряд зняв бюрократичні перепони для закупівель українських дронів. Спрощено імпорт сировини для виробництва боєприпасів та бойових частин БпЛА.
«Додатковий важливий ресурс на дрони, військову техніку і боєприпаси – це військове ПДФО. Очікуємо від народних депутатів ухвалення в другому читанні урядового законопроєкту, який переспрямує ці кошти на потреби оборони», - сказав Шмигаль.
Прем’єр-міністр подякував парламенту за ухвалення урядового законопроєкту про посилення обороноздатності. «Понад 300 млрд грн ми додали на оборону. Це те, що потрібно нашим військовим прямо зараз», - наголосив він.
Як повідомлялося, Президент Володимир Зеленський підписав указ, яким ввів у дію рішення Ради національної безпеки і оборони про виділення з бюджету на оборону понад 21% валового внутрішнього продукту.
Фото: Телеграм-канал Дениса Шмигаля