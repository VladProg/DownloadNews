Німецька сторона закликає російське керівництво переглянути своє рішення про вихід із «зернової угоди».

Про це заявила представниця федерального уряду Німеччини Крістіне Гоффманн на брифінгу в понеділок, повідомляє кореспондент Укрінформу.
У Берліні, за її словами, взяли до уваги заяву Кремля.
«Ми продовжуємо закликати Росію зробити можливим чергове продовження «зернової угоди» та не перекладати це протистояння на плечі найбідніших на цій планеті , - сказала Гоффманн.
Атаку на Кримський міст в уряді не стали коментувати. Втім його представниця нагадала, що Росія веде проти мирної України загарбницьку, протизаконну війну.
Своєю чергою, депутат від партії «Зелених» (яка входить у правлячу коаліцію) у Бундестазі Антон Гофрайтер заявив у ефірі телеканалу Welt, що «Путін постійно намагається шантажувати світ за допомогою політики голоду», а російська пропаганда поширює фейкові новини про те, що Захід, мовляв, не дозволяє експортувати російські сільгосппродукти, зокрема, збіжжя. Але, нагадав політик, така продукція з РФ не підлягає санкціям. Це повинні зрозуміти держави глобального Півдня. Тим часом Захід має допомогти їм не допустити «катастрофи голоду», зокрема, шляхом розширення альтернативних експортних маршрутів.
Говорячи про удар по Кримському мосту та обіцянки Кремля «помститися», депутат нагадав, що Росія місяцями завдає бомбових ударів по українському мирному населенню. Крим – це Україна, а міст є законною воєнною ціллю для ЗСУ на шляху деокупації півострова, підкреслив Гофрайтер.
Як повідомлялося, в понеділок з порту Одеси вийшло останнє українське судно зі збіжжям у рамках «зернової угоди», строк дії якої сплив 17 липня і не був, за заявою Москви, продовжений.