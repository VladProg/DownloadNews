Укрзалізниця та австрійська залізнична компанія Rail Cargo Austria підписали меморандум про розвиток інтермодальних перевезень Україна — Австрія.

Про це повідомляє пресслужба УЗ, передає Укрінформ.
«Цим меморандумом ми розпочинаємо роботу над реалізацією проєкту інтермодальних перевезень між нашими країнами. Наразі ми оцінюємо можливості встановлення регулярного залізничного сполучення такого типу між Києвом та Віднем і розглядаємо маршрут через Львів та Будапешт для долучення до проєкту якомога більше великих міст», — повідомив член правління УЗ Вячеслав Єрьомін.
Згідно з меморандумом, УЗ відповідатиме за тяговий рухомий склад, інтермодальні вагони широкої колії, термінальні послуги та митні формальності в Україні, а Rail Cargo Group, до якої входить Rail Cargo Austria, бере на себе відповідальність за вказаними пунктами в ЄС.
Старт проєкту запланований у 2023 році, попереднє тестове перевезення напівпричепів за маршрутом Київ — Будапешт відбудеться вже у вересні.
Крім того, сторони також обговорили можливість експлуатації зерновозів парку Укрзалізниці на території Угорщини та Словаччини й особливості митного оформлення імпортно-експортних операцій інтермодальних перевезень.
Як повідомлялося, АТ «Укрзалізниця» запроваджує новий інтермодальний сервіс, який об’єднуватиме перевезення контейнерних поїздів, контрейлерних поїздів та поїздів комбінованого транспорту на базі рухомого складу філії «Центр транспортного сервісу «Ліски».
Фото: Rail Cargo Group