Упродовж останніх 19 місяців від початку повномасштабного вторгнення Росії Кабінет міністрів профінансував повністю усі видатки державного бюджету.

Про це заявив Прем’єр-міністр Денис Шмигаль під час пресконференції, повідомляє кореспондент Укрінформу.
“За останні 19 місяців ми повністю профінансували всі видатки державного бюджету: армія, соціалка, зарплати лікарям, учителя, усі бюджетні видатки, швидке відновлення. Жодної затримки за цей період не було зі сторони уряду, зі сторони центральної влади”, - сказав Шмигаль.

Відео: телеграм-канал Премʼєр-міністра України
За його словами, це все дається непросто, як і залучення зброї, коштів для військових.
Прем'єр проінформував, що ведеться велика системна робота по залученню коштів від наших партнерів.
“За 19 місяців ми залучили більше 62 млрд доларів від наших партнерів, із них цього року вже 30 млрд. Майже 18 млрд (доларів — ред.) через військові облігації, із яких у цьому році вже більше 10 млрд”, - зазначив він.
Шмигаль також запевнив, що в уряду є розуміння, як працювати у майбутньому і закривати дефіцит бюджету, хоча додав, що 2024 рік буде не менш складним за нинішній рік.
Водночас глава уряду нагадав, що міжнародні резерви України зараз становлять більше 40 млрд доларів, що є рекордом за весь час незалежності України.
Як повідомлялося, Кабінет Міністрів на засіданні 15 вересня затвердив законопроєкт про Держаний бюджет на 2024 рік.