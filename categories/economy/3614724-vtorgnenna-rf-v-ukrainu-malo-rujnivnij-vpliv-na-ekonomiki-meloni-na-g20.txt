Прем'єр-міністр Італії Джорджа Мелоні заявила на саміті G20, що російсько-українська війна мала величезний вплив на міжнародний порядок і група найбільших економік світу повинна з цим боротися.

Як передає Укрінформ, про це повідомляє ANSA.
«Коли Індонезія перейняла головування у G20 минулого року, неможливо було передбачити, що росія вторгнеться в Україну та руйнівний вплив, який це матиме на світовий порядок і наші економіки. Щоб досягти успіху у своїй місії, G20 повинна мати сміливість протистояти найважчим викликам порядку денного, починаючи з наслідків (російсько - ред.) українського конфлікту в економічному, енергетичному та продовольчому секторах, які впливають на всіх і, безсумнівно, впливають на країни, що розвиваються»,- сказала Мелоні.
За її словами, ніхто б не міг подумати, що ця війна призведе до продовольчої кризи та надзвичайної ситуації у сфері енергетики.
«Але ми не дозволили нікому нас залякати. Ми відреагували та продовжили працювати разом. Не лише над енергетикою та продовольством, але й над багатьма іншими викликами: захист навколишнього середовища, боротьба зі зміною клімату, ефективніша інфраструктура, якісна освіта, охорона здоров’я для всіх. Майбутні покоління заслуговують на кращий світ, і ми всі маємо працювати над тим, щоб рухатися в цьому напрямку», - зазначила Прем'єр-міністр Італії.
Як повідомляв Укрінформ, на індонезійському курортному острові Балі 15 листопада розпочався дводенний саміт лідерів країн G20, на якому багато уваги буде приділено Україні. Саміт триватиме до 16 листопада.