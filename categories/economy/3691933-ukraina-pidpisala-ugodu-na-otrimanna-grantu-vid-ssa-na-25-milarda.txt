Україна отримає від Сполучених Штатів Америки другий грант на 2,5 млрд дол із Цільового фонду Світового банку.

Як передає Укрінформ, про це повідомляє пресслужба Мінфіну.
"Сьогодні, 5 квітня, міністр фінансів України Сергій Марченко та Регіональний директор Світового банку у справах Східної Європи (білорусь, Молдова та Україна) Аруп Банерджі підписали Угоду про надання Україні гранту у розмірі 2,5 млрд дол. США. Зазначені грантові кошти надано Сполученими Штатами Америки та направлено до Цільового фонду багатьох донорів як четверте додаткове фінансування в рамках Проєкту “Підтримка державних видатків для забезпечення стійкого державного управління в Україні (PEACE in Ukraine)”, - йдеться в повідомленні.
Зазначається, що це другий грант Сполучених Штатів із запланованих на 2023 рік на загальну суму 9,9 млрд дол. США.
“Незмінна та дієва підтримка Світового банку в рамках унікального інвестиційного Проєкту “PEACE in Ukraine” дозволяє уряду України на належному рівні виконувати основні державні функції, а також вирішувати нагальні соціальні питання підтримки населення”, - зазначив Марченко.
Залучені грантові кошти від Цільового фонду багатьох донорів у розмірі 2,5 млрд дол. США буде спрямовано на забезпечення працездатності системи державних органів, освіти, охорони здоров'я та служб першого реагування, а також на забезпечення пенсійних виплат та окремих програм державної соціальної допомоги.
Як повідомлялось, в Україні впроваджується спільний з Міжнародним банком реконструкції та розвитку й Міжнародною асоціацією розвитку інвестиційний Проєкт «Підтримка державних видатків для забезпечення стійкого державного управління в Україні», загальний обсяг якого на сьогодні становить 14,9 млрд дол. США та 1,4 млрд євро.
Фото: Мінфін