Команда Навального з’ясувала, що голова держкорпорації "Роснефть", один із наближених до президента РФ Ігор Сєчін, в офіційному реєстрі ФПС записаний як Сергій Терентьєв, завдяки чому йому вдалося приховати річний дохід у 3 мільярди рублів ($35 мільйонів).

Як передає Укрінформ, про це повідомляється на сайті Навального, а також в Ютуб-каналі Navalny Live.
Розслідувач Сергій Єжов, який оприлюднює розслідування у відеоформаті, звернув увагу на те, що у Сечіна та Терентьєва збігаються паспортні дані та індивідуальні податкові номери (ІПН). Таким чином, завдяки псевдоніму Сєчін приховав річний дохід розміром 3,3 мільярда рублів.
Згідно з податковим реєстром, Сергій Тереньтєв отримав за рік від "Роснефти" 3,07 мільярда рублів, від Всеросійського банку розвитку регіонів (входить до структури "Роснефти") - 244 мільйони, від "Роснефтегаза" (акціонер "Роснефти") - два мільйони рублів.
Коментуючи розслідування Команди Навального, журналіст-розслідувач Андрій Захаров заявив, що у базі даних російських податківців під вигаданими іменами ховаються не лише такі керівники держкорпорацій, як Сєчін, а й їхні родичі. Так роблять, щоб не було публічно відомо, хто скільки заробляє. За даними розслідувача, можливість приховувати інформацію у реєстрі Федеральної податкової служби з'явилася завдяки функціоналу системи "Налог-3".
Як повідомлялося, головний виконавчий директор «Роснефти» і наближений до президента Росії Володимира Путіна, Сєчін, перебуває під санкціями США, ЄС.