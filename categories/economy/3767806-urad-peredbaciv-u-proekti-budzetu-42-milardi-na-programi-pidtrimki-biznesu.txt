Уряд у держбюджеті на 2024 рік пропонує суттєво розширити програми стимулювання економічної активності, підтримку бізнесу та створення робочих місць.

Про це Прем'єр-міністр Денис Шмигаль сказав на засіданні уряду, передає Укрінформ.
«Сумарно направимо на ці цілі 42 млрд грн. Обов’язково продовжимо одну з найуспішніших програм пільгового кредитування «5-7-9». За програмою єРобота плануємо видати більш ніж 12 тисяч мікрогрантів і додатково 1300 грантів для старту ветеранського бізнесу», - повідомив глава уряду.
За його словами, влада підтримуватиме аграріїв, машинобудівників, створювати та розширювати переробні підприємств. На підтримку великих інвестиційних проєктів в Україні буде виділено 3 млрд грн.
«Разом із партнерами продовжимо працювати і над страхуванням воєнних ризиків. Маємо вже зрушення та позитивні новини. Цього тижня Світовий банк уперше застрахував від воєнних ризиків приватного інвестора в Україні. Вдячні партнерам за спільну роботу над цим проєктом», - додав Шмигаль.
Як повідомлялося, Кабінет Міністрів 15 вересня подав до Верховної Ради законопроєкт “Про Державний бюджет України на 2024 рік”. Доходи загального фонду держбюджету заплановані у сумі 1 560 млрд грн, що на 346 млрд грн більше від плану на цей рік.