Комітет Верховної Ради України з питань бюджету рекомендував законопроєкт “Про Державний бюджет України на 2024 рік” до першого читання з урахуванням низки змін.

Про це у Фейсбуці повідомила голова Комітету Верховної Ради України з питань бюджету Роксолана Підласа, передає Укрінформ.
«Бюджетний Комітет зранку в неділю рекомендував бюджет-2024 до першого читання», - йдеться в повідомленні.
За словами Підласої, при підготовці документа до другого читання Кабінет міністрів має врахувати низку суттєвих змін.
Зокрема, у разі ухвалення законопроєкту про оподаткування банків (№9656-д) - збільшити планові доходи держбюджету на 9,9 млрд грн.
Водночас додатково пропонується скоротити видатки на будівництво, ремонти і закупівлю майна в різних органах влади майже на 1,3 млрд грн., а також зменшити фінансування Бюро економічної безпеки на 409 млн грн.
Крім того, комітет рекомендує збільшити видатки на протезування для військових - на додаткових 574 млн грн, на освітню субвенцію - на понад 384 млн грн, на забезпечення діяльності Вищої ради правосуддя та Вищу кваліфікаційну комісію суддів - загалом на 62 млн грн, на НСЗУ, працівники якої забезпечують впровадження медичної реформи, - на 5 млн грн.
Ініціювали депутати також виділення 376 млн грн на утилізацію твердого ракетного палива, що дозволить уникнути екологічної катастрофи і додаткові 100 млн грн для здійснення наукових досліджень Національною академією наук України.
«Також Комітет рекомендує надати Уряду доручення опрацювати 61 додаткове питання, як наслідок - матимемо додаткову можливість збільшити дохідну частину державного бюджету і ще раз ретельно проаналізувати видатки державного бюджету на 2024 рік, скоротивши непріоритетні і додавши кошти на заходи, які матимуть обґрунтовану потребу у наступному році», - додала Підласа.
Як повідомляв Укрінформ, Кабінет Міністрів на засіданні 15 вересня затвердив проєкт Закону "Про Державний бюджет України на 2024 рік” (№10000) із власними доходами загального фонду бюджету в 1 трлн 560 млрд грн та видатками загального фонду у 3 трлн 108 млрд грн.
Фото: Roksolana Pidlasa, Facebook