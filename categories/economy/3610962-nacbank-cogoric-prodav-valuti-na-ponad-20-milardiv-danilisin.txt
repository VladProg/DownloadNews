Національний банк України за січень-жовтень 2022 року продав валюти на понад 20,2 млрд доларів США.

Як передає Укрінформ, про це заявив голова Ради Національного банку Богдан Данилишин у Фейсбуці.
"За 10 місяців 2022 року чисті інтервенції з продажу іноземної валюти (доларів США та євро) становили понад 20,2 млрд доларів США. Це було ключовим фактором скорочення міжнародних резервів України, які станом на 1 листопада 2022 року становили 25,2 млрд доларів США (+5,5% за місяць та -18,4% з початку року)", - йдеться в повідомленні.
За словами Данилишина, незначне збільшення попиту на іноземну валюту з боку клієнтів банків в останній тиждень на фоні помірного скорочення її пропозиції обумовило близьке до збалансованого сальдо операцій на міжбанківському ринку за клієнтськими угодами. При цьому, чистий продаж іноземної валюти Національним банком на ринку минулого тижня збільшився до 394 млн доларів США (порівняно з 214 млн доларів США за тиждень до цього).
Як повідомляв Укрінформ, у 2021 році Нацбанк купив на міжбанку 3,691 млрд дол., продав – 1,276 млрд дол. У 2020 році Національний банк купив 4,929 млрд дол., продав - 3,891 млрд дол.