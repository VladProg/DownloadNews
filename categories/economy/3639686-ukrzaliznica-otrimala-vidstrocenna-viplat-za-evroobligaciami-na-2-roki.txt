АТ «Укрзалізниця» завершила процедуру голосування кредиторів за реструктуризацію виплат по двох випусках євроблігацій на загальну суму 895 млн доларів.

Як передає Укрінформ, про це повідомляє міністр інфраструктури України Олександр Кубраков у Фейсбуці.
«У результаті холдерами прийняті пропозиції компанії - аналогічно суверенному боргу виплати по процентах та основному боргу перенесені на 2 роки. Погашення за єврооблігаціями, які були випущені у 2019 році, з 2024 року перенести на 2026 рік, а випущених у 2021 році — з 2026 року на 2028 рік відповідно. Виплати купонів, які припадали на 2023–2024 роки, перенесені до січня 2025 року з можливістю їх капіталізації», – зауважив міністр.
Кубраков наголосив, що відтермінування виплат за єврооблігаціями дозволить знизити навантаження на ліквідність компанії та сприятиме стабільній роботі УЗ і безперервним залізничним перевезенням вантажів і пасажирів.
Крім того, вивільнені фінансові ресурси компанія зможе використати для ремонту пошкодженої залізничної інфраструктури та рухомого складу, відновлення сполучення з деокупованими територіями.
Як повідомлялося, у 2021 році АТ "Укрзалізниця" залучило фінансування в розмірі 300 млн доларів США шляхом випуску облігацій терміном на 5 років.