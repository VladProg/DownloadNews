Національне агентство з питань виявлення, розшуку та управління активами, одержаними від корупційних та інших злочинів (АРМА) у березні отримало перший купонний платіж за військовими облігаціями на 97,9 млн грн.

Про це повідомляє пресслужба АРМА, передає Укрінформ.
«У березні 2023 року АРМА отримало перший купонний платіж за військовими облігаціями у розмірі 97,9 млн грн», - йдеться у повідомленні.
Наголошується, що станом на 30 березня АРМА придбало у Міністерства фінансів цінних паперів на загальну суму понад 1,23 млрд грн. Зокрема, завдяки продажу на торгах арештованого аміаку російського походження були придбані ОВДП на суму понад 670 млн грн.
У Нацагентстві нагадують, що після конфіскації арештованих коштів, за які придбані цінні папери, вони будуть перераховані до держбюджету разом з нарахованими сумами купонних платежів. Водночас, у разі скасування арешту, власники відповідних активів зможуть отримати облігації або ж кошти після їх погашення (включають вартість облігацій та доходів по них).
Як повідомлялося, загальна сума надходжень до Нацагентства з питань виявлення, розшуку та управління активами, одержаними від корупційних та інших злочинів від продажу арештованого аміаку перевищує 1,32 млрд грн.