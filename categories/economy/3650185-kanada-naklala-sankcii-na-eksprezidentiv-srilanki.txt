Канада запровадила санкції проти чотирьох колишніх та чинних високопоставлених посадовців та військових Шрі-Ланки, яких обвинувачують у порушенні прав людини.

Як повідомляє кореспондент Укрінформу, про це заявили у міністерстві закордонних справ Канади.

Зазначається, що канадські санкції запроваджуються проти держслужбовців, “відповідальних за грубі й систематичні порушення прав людини під час збройного конфлікту на Шрі-Ланці, який відбувався між 1983-ім та 2009-им роками”.

Загалом санкції було запроваджено проти чотирьох посадовців, у тому числі колишніх президентів Готабаї Раяпакси та Магінди Раяпакси. Усе майно та кошти підсанкційних осіб на території Канади заморожується, а їм самим закривається в’їзд до країни.
“Попри постійні заклики Канади та міжнародної спільноти стосовно відповідальності, уряд Шрі-Ланки зробив мало суттєвих та конкретних кроків для дотримання своїх зобов’язань щодо прав людини. Це перешкоджає прогресу у досягненні справедливості для людей, які постраждали, та шкодить миру й примиренню”, - зауважили у канадському МЗС.

У відомстві наголосили, що “жертви грубих порушень прав людини заслуговують на справедливість”. “Саме тому Канада продовжує закликати Шрі-Ланку дотриматися своїх зобов’язань зі створення значущого процесу забезпечення відповідальності”, - зазначили у міністерстві.
Як раніше повідомляло агентство, Канада придбає для України системи NASAMS.