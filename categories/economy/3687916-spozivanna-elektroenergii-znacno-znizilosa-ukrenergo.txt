Станом на 11:00 27 березня споживання електроенергії значно нижче, ніж у понеділок минулого тижня.

Як передає Укрінформ, про це повідомляє НЕК «Укренерго» у Фейсбуці.
«Споживання значно нижче, ніж у понеділок минулого тижня, що пов'язано зі значним потеплінням та завершенням опалювального сезону в окремих регіонах. Переведення на літній час, яке відбулося в ніч на неділю, на роботу енергосистеми суттєво не впливає», – йдеться у повідомленні.
Зазначається, що працюють усі види електростанцій. Виробництва електроенергії достатньо для покриття споживання. Активна робота гідроелектростанцій зберігається протягом доби і додатково зростає, покриваючи пікові години споживання в енергосистемі. Також триває незначний імпорт електроенергії.
У Житомирській області через значні пошкодження мереж, внаслідок неодноразових атак росіян, застосовуються обмеження споживання.
«В інших регіонах обмежень у мережах Укренерго, які б призводили до необхідності обмеження споживання, немає. Складна ситуація з електропостачанням залишається у регіонах вздовж лінії фронту, де ворог постійними артобстрілами пошкоджує мережі», – додали в компанії.
Як повідомлялося, станом на ранок 27 березня енергосистема України продовжує працювати без обмежень споживачів із резервом потужності.