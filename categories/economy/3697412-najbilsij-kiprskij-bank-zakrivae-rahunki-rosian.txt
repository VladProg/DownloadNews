Bank of Cyprus, найбільший у країні, розсилає повідомлення російським клієнтам про закриття їхніх рахунків.

Про це повідомляє Forbes, передає Укрінформ.
Директор компанії Main Partner Trust, яка надає юридичні та фінансові послуги клієнтам на Кіпрі, Олена Сахарова заявила, що банк почав розсилати такі сповіщення росіянам у квітні. У листі клієнтів інформують, що їхні рахунки будуть закриті протягом двох місяців з моменту одержання послання, оскільки дані користувача не відповідають правилам процедури «Знай свого клієнта».
Крім того, приводом для закриття рахунків може бути податкове резидентство рф, наявність доходу від санкційного бізнесу в росії, «нетипова» посвідка на проживання на Кіпрі, наприклад категорій F або «візитер», а також віза «цифрового кочівника».
Ознакою того, що банк звернув увагу на конкретного клієнта, є регулярні запити банку щодо надання інформації про оплату комунальних послуг — так банкіри з'ясовують, чи клієнт справді живе на острові, пояснили в компанії.
Водночас, за інформацією Forbes, рахунки росіян закриває не лише Bank Of Cyprus, а й інші місцеві банки, у тому числі підрозділи грецьких Hellenic Bank та Alpha Bank. На думку видання, нові обмеження пов'язані з побоюваннями банків потрапити під американські санкції через роботу з російськими клієнтами.
Як повідомлялося, один із найбільших банків ОАЕ - Emirates NBD - переводитиме активи росіян на окремі рахунки, куди потраплятимуть усі виплати за цінними паперами, при цьому вивести кошти з цих рахунків клієнти не зможуть.
Фото: Sean Gallup/Getty Images