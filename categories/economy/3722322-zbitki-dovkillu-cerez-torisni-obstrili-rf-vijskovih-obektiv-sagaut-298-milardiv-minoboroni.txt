Збитки довкіллю через бомбардування російськими окупаційними військами військових об’єктів в Україні тільки у 2022 році оцінюються у 298 млрд грн.

Як передає Укрінформ, про це в Телеграмі повідомляє Military Media Center з посиланням на інформацію представника Управління екологічної безпеки та протимінної діяльності Міністерства оборони Владислава Дударя, оприлюднену під час круглого столу «Земля, скалічена війною: як відновлювати ґрунти після бойових дій та катастрофи на Каховській ГЕС?».
За його словами, відповідна оцінка, яка враховує забруднення територій і викиди в атмосферу, проведена в рамках роботи спільної робочої групи за участю фахівців Міноборони та Міндовкілля. За усіма фактами бомбардувань військова прокуратура та СБУ зареєстрували відповідні кримінальні провадження.
«За це рік (2023 – ред.) ми провели обстеження близько 40 об’єктів, і відповідні розрахунки зараз проводяться Держекоінспекцією», – додав представник Міноборони.
Як повідомляв Укрінформ, 24 травня заступник начальника управління Міністерства захисту довкілля та природних ресурсів Олександр Ставнійчук повідомив, що сума збитків, завданих РФ надрам, атмосферному повітрю, водним та земельним ресурсам України, вже сягає 8 трлн грн.