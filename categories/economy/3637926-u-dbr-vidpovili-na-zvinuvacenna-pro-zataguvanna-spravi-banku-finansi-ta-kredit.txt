Державне бюро розслідувань звертає увагу, що відсутність інформації не означає затягування розслідування, у тому числі й по справі банку «Фінанси та Кредит».

Як передає Укрінформ, про це повідомляє пресслужба ДБР.
«В одному з сюжетів ЗМІ вийшов матеріал, присвячений провадженню ДБР щодо олігарха-втікача, який був бенефіціарним власником банку АТ «Банк «Фінанси та Кредит». Журналісти фактично звинуватили Бюро у свідомому затягуванні розслідування справи. Як аргумент журналісти наводять відповідь ДБР щодо неможливості розголошувати деталі розслідування без письмової згоди слідчого. Хоча саме слідчий, який володіє усією інформацією про перебіг розслідування, може визначати обсяг необхідних для оприлюднення даних, але так, щоб це не завадило слідству», - ідеться у повідомленні.
У ДБР зазначили, що насправді розслідування провадження щодо фігуранта рухається відповідно до затвердженого плану та не зупинялося ні на мить. Державне бюро розслідувань вживає усіх можливих заходів, аби якомога швидше завершити його та передати справу до суду.
ДБР, отримавши відповідний дозвіл від слідчого, повідомляє, що на сьогодні вже направило клопотання щодо взяття під варту та отримання вимоги про видачу (екстрадицію) фігуранта до низки країн з метою підтвердження його місця перебування та організації затримання.
У Бюро нагадали, що ще 15 липня 2021 року ДБР офіційно повідомляло про направлення документів щодо екстрадиції олігарха.
1 вересня 2022 року ДБР також нагадало про це на своїй офіційній сторінці.
Крім того, слідчий підготував клопотання про надання дозволу на здійснення спеціального досудового розслідування у відповідному кримінальному провадженні й направить його до Офісу генерального прокурора найближчим часом, про що також буде офіційно повідомлено.
«Також згадувана у сюжеті колишня співробітниця ДБР, яка стала потім адвокатом олігарха, як працівник Бюро не мала жодного впливу на розслідування цього кримінального провадження, оскільки працювала на посаді, яка виключає доступ до матеріалів слідства», - підкреслили у ДБР.
У ДБР нагадали, що у межах розслідування кримінального провадження акціонеру банку АТ «Банк «Фінанси та Кредит» 27 вересня 2019 року було повідомлено про підозру у вчиненні кримінальних правопорушень передбачених ч. 3 ст. 27, ч. 5 ст. 191, ч. 3 ст. 209 Кримінального кодексу України, також підозри повідомлені низці топменеджерів банку.
На сьогодні накладено арешт на майно підозрюваного олігарха, а також пов’язаних з ним юридичних осіб. Зокрема акції його підприємств на сотні мільйонів гривень корпоративні права товариств, 26 об’єктів нерухомості. Також накладено арешт на майно інших юридичних осіб, які пов’язані з колишнім депутатом. Серед іншого, це 14 майнових комплексів, 21 частина майнових комплексів, 30 нежитлових приміщень, 10 квартир.
Ще у жовтні 2020 року арештовані активи, вартістю понад 300 млн гривень, були передані до Національного агентства з питань виявлення, розшуку та управління активами (АРМА).
Досудове розслідування у кримінальному провадженні щодо олігарха зупинене у зв’язку з розшуком підозрюваного та виконанням запитів про міжнародну правову допомогу.
Йде системна робота щодо розшуку та подальшого арешту майна олігарха та пов’язаних з ним осіб, як на території України, так і за кордоном.
З метою перевірки його причетності до діяльності фінансової компанії «Фінтакт» слідчі ДБР вже провели низку обшуків у керівників комерційної структури. Досудове розслідування триває.
«ДБР відкрито до співпраці з громадськістю та журналістами. Але завжди треба враховувати, що інколи передчасне розголошення інформації шкодить слідству та дає можливість злочинцям уникнути відповідальності. Для працівників ДБР першочерговим є викриття та справедливе покарання винних, тому і надалі інколи в інтересах слідства не буде розголошувати подробиці розслідування до його завершення», - наголошують у Бюро.
Як повідомляв Укрінформ, 1 жовтня 2019 року Шевченківський районний суд Києва ухвалив рішення щодо стягнення з колишнього власника банку "Фінанси та кредит" Костянтина Жеваго 1,539 млрд грн на користь Національного банку в рахунок погашення заборгованості банку за наданими раніше кредитами рефінансування.
У серпні 2019 року ДБР повідомило двом топменеджерам збанкрутілого банку "Фінанси та кредит" про підозру в розтраті 2,5 млрд грн фінустанови.
15 липня 2021 року у ДБР поінформували, що за запитом Державного бюро розслідувань ексвласника банку «Фінанси та кредит», колишнього народного депутата Верховної Ради України III-VIII скликань оголосили у міжнародний розшук.
Наприкінці липня суд заочно обрав запобіжний захід у вигляді тримання під вартою для ексвласника АТ «Банк «Фінанси та кредит» і колишнього народного депутата Костянтина Жеваго.