Відсутність обмежувальних заходів з боку Євросоюзу проти російського "росатому" несе виклики для ядерної безпеки ЄС.

Як передає Укрінформ, таку думку в інтерв’ю Радіо Свобода висловив представник України при ЄС Всеволод Ченцов.
"Робота зараз триває, ми намагаємося максимально тиснути і пояснювати, чому важливо - і з моральних міркувань, і з економічних - обмежувати присутність "Росатому" тут, на європейському рівні", - сказав він.
Дипломат нагадав, що наша країна має власний досвід диверсифікації постачань ядерного палива: "На сьогодні Україна незалежна. Ми маємо досвід диверсифікації також сервісів, можемо обслуговувати цілком комфортно наші станції без росіян, і такий досвід є на території Європейського союзу".
За словами Ченцова, українська сторона намагається "дуже чітко аргументувати, що можливо – і це той випадок, коли ми знаємо, що воно можливо, виходячи зі свого власного досвіду".
"Ми намагаємося пояснити на пальцях людям, що "росатом" є по суті частиною російської армії окупаційної і разом з російськими військовими захоплює станцію, бере участь у нелюдському ставленні до нашого персоналу на станції. І ви, європейські партнери, залучаєте тих самих, по суті, людей", - заявив постпред України при ЄС.
Він наголосив, що тут ідеться про ядерну безпеку ЄС.
"І ніхто ж не може виключити того, що "фахівець", який сьогодні захоплює Запорізьку станцію, завтра приїде обслуговувати станцію в Словаччині чи в Болгарії. І якщо такі люди не включені в санкційний список, якщо компанія, її присутність, не обмежується, – це виклик для ядерної безпеки Європейського союзу. Тобто, тут питання не лише в покаранні росії та компанії, - а також щоб вони просто розуміли рівень небезпеки, яка на сьогодні існує від цієї компанії", - додав Ченцов.
Як повідомляв Укрінформ, Франція, Угорщина і Болгарія блокують запровадження санкцій ЄС проти сектора атомної енергетики росії, зокрема державного концерну “росатом”.