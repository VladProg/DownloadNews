Польща та громадяни країни не причетні до підриву газопроводів Nord Stream у Балтійському морі у вересні минулого року.

Про це у Твіттері написав уповноважений польського уряду з питань безпеки інформаційного простору, речник міністра-координатора з питань спецслужб РП Станіслав Жарин, передає Укрінформ.
Як зазначив Жарин, польська прокуратура веде слідство у справі про підрив газопроводів Nord Stream 1 і Nord Stream 2, і в межах слідства не знайшла доказів, що вказували б на участь осіб, які перебували на яхті Andromeda, до цієї події.
За його інформацією, яхта Andromeda прибула до Польщі з німецького острова Рюген, на ній перебувало шестеро осіб. Після 12-годинного перебування в одному з польських портів яхта залишила територіальні води Польщі.
“За результатами розслідування встановлено, що під час перебування яхти в польському порту на палубу не було завантажено жодних речей, а екіпаж яхти був перевірений польською прикордонною службою”, - підкреслив Жарин.
Урядовець підкреслив, що “немає жодних доказів причетності громадян Польщі до підриву газопроводів Nord Stream.
“Твердження у деяких публікаціях про те, що “Польща є логістичним хабом для операції з підриву Nord Stream”, абсолютно не відповідають дійсності та не підтверджуються доказами слідства”,- наголосив Жарин.
За його словами, повідомлення з цього приводу виглядають як “типова тактика розмивання картини подій шляхом множення спекуляцій і гіпотез”.
“Це типова практика дезінформації, яка може ускладнити встановлення правди”,- констатував уповноважений польського уряду з питань безпеки інформаційного простору РП.
Як повідомлялося, наприкінці вересня 2022 року внаслідок вибухів на трубопроводах Nord Stream та Nord Stream-2 біля острова Борнгольм у Балтійському морі стався витік на чотирьох ділянках газопроводів у виключних економічних зонах Данії та Швеції. Розслідування диверсії, яке здійснюється за участю компетентних органів Швеції, Німеччини та Данії, триває. У багатьох країнах схильні вважати, що підрив Nord Stream ініційовано Росією. У РФ причетність до аварії заперечують. У березні у деяких іноземних ЗМІ з'явилися повідомлення про нібито причетність "проукраїнських груп" до інциденту. В уряді Німеччини у цьому зв'язку заявили, що результатів розслідування наразі немає.
Нещодавно президент України Володимир Зеленський заявив, що Україна непричетна до підриву цих газопроводів.
Фото: Wojciech Olkuśnik