За оцінками Національного банку, прогноз інфляції на кінець 2022 року може бути переглянутий у бік зниження та становити менше 30%.

Про це під час онлайн-конференції Forbes: "Без рожевих окулярів. Бізнес і держава під час війни" сказав заступник голови Національного банку Сергій Ніколайчук, передає кореспондент Укрінформу.
"Наш липневий прогноз припускає, що ціни цього року зростуть приблизно на 30%. Наступного року інфляція буде поступово уповільнюватись, але залишатиметься відносно високою - близько 20%. Скоріш за все інфляція буде переглянута трошки нижче, хоч і не суттєво", - сказав Ніколайчук.
Він зазначив, що це пов'язано зокрема, з покращенням ситуації з постачанням овочів та фруктів. Також позитивно впливає зниження цін на пальне, а ситуація з відкриттям портів також дає більше підстав, що не буде значних курсових коливань.
Як повідомлялось, за попередніми оцінками Національного банку, у серпні інфляція сягнула близько 23% у річному вимірі, а цінова динаміка була стриманішою, ніж прогнозував регулятор.