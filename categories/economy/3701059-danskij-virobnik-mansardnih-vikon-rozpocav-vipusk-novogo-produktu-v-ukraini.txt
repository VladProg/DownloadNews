Данський виробник мансардних вікон Velux Group розпочав в Україні виготовлення системи управління для електрокерованих вікон, штор та ролетів власного бренду.

Як повідомляє пресслужба представництва Velux в Україні, новий продукт Velux Touch вироблятиметься на потужностях американського виробника електроніки Jabil в Закарпатській області, передає Укрінформ.
Коментуючи запуск виробництва, директор «Велюкс Україна» Юрій Ткаченко зазначив, що «виробництво продукції Velux в Україні – це перший подібний досвід для нас, і ми пишаємося тим, яку користь це може принести українському народу та економіці у цей складний час. Незважаючи на низку викликів, що стоять перед країною, виробництво новітнього продукту Velux може забезпечити нові робочі місця та підтримати відбудову України, стимулюючи розвиток її економіки».

Як зазначає пресслужба, раніше на заводі Jabil в Ужгороді виготовлялись окремі компоненти та запчастини для міжнародного електронного портфоліо Velux, і система Velux Touch стала першим продуктом компанії, повністю виготовленим в Україні. До його створення долучилася команда розробників партнера-виробника.

Як повідомили в компанії, системи Velux Touch – продукт переважно експортного спрямування, поставки якого налагоджено до 38-ми країн, що мають представництва Velux Group, і ще до 30-ти країн, де в компанії встановлені партнерські зв’язки. «Ми раді, що клієнти, які використовують наш сучасний пристрій для керування вентиляцією та сонцезахистом через мансардні вікна, тепер бачитимуть етикетку «Made in Ukraine» на своєму продукті. Крім того, ми сподіваємося, що наше рішення щодо виробництва в Україні стане прикладом для інших компаній», – сказав Ткаченко.

Як зазначається в релізі компанії, представництво Velux в Україні було відкрито у 2001 році. В компанії зауважують, що Velux має довгострокові плани щодо розвитку свого бізнесу на локальному українському ринку. Окрім запуску виробництва попри війну, компанія припинила виробничо-торгову діяльність на ринках росії та білорусі: у 2015 році Velux Group закрила свій завод в росії, у 2022 році – торгові компанії в обох зазначених країнах.
Повідомляється, що компанія активно підтримує українців під час війни. Зокрема, протягом 2022 року компанія виділила через фонд The Velux Foundation 25 мільйонів данських крон на співпрацю з 18-ма міжнародними гуманітарними організаціями, по 5 мільйонів данських крон – на підтримку проєкту зі збереження культурної спадщини України та стипендіальної програми Scholars at Risk Ukraine (SARU) для українських науковців, в рамках якої вони можуть пройти дистанційне навчання в данських університетах і отримати тимчасову роботу в Данії.
Velux Group — всесвітньо відомий виробник мансардних вікон. Компанія також виготовляє вікна для пласких дахів, світлові тунелі, сонцезахисні аксесуари до мансардних вікон (шторки та ролети).
Головний офіс Velux Group розташований в місті Херсхольме, Данія. Представництва компанії працюють у 38 країнах, в Україні – з 2001 року. Загальна кількість працівників – більш як 12 500 чоловік.
Мансардні вікна Velux продаються у більш ніж 70 країнах. Нині продукція під цією торговою маркою виробляється в 12 країнах, включаючи Україну.