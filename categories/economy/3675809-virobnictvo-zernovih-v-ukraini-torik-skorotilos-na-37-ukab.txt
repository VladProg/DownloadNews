Виробництво зернових культур в Україні в 2022 році скоротилося на 37% - до 53,9 млн т у порівнянні з 2021 роком.

Як передає Укрінформ, про це повідомляє пресслужба Українського клубу аграрного бізнесу.
«За результатами 2022 року виробництво зернових культур скоротилося на 37% в порівнянні з попередніми рекордними показниками 2021 року і становить близько 53,9 млн т», - йдеться в повідомленні.
Зазначається, що виробництво олійних культур в Україні торік скоротилось на 24% і становило 17,5 млн т.
В УКАБ пояснюють, що зменшення обсягів виробництво зумовлено декількома факторами. Зокрема, тимчасовою окупацією частини українських територій, веденням бойових дій, замінуванням звільнених територій, зниженням врожайності в порівнянні з 2021 роком, а також ускладненим та суттєво розтягнутим в часі збором врожаю через дощову погоду восени та інші.
Водночас, в асоціації наголошують, що у 2022 році галузь тваринництва постраждала менше, порівнюючи з рослинництвом, але тут також спостерігались значні негативні наслідки війни. За даними УКАБ, в Україні торік виробництво м’яса всіх видів скоротилося на 11% в порівнянні з 2021 роком та становило 3 млн т, молока – 7,7 млн т (-12%) та яєць – 11,6 млрд шт (-18%).

Основними причинами скорочення виробництва в цій галузі стали: окупація частини виробничих потужностей; руйнування виробничих потужностей та фізична загибель частини поголів’я під час бойових дій; тимчасове розривання виробничого ланцюга забезпечення підростаючим поголів’ям на початку війни в невизначених умовах (в основному стосується птахівництва) та інші.
За результатами 2022 року було експортовано 38,4 млн т зернових культур, що на 24% менше аналогічного показника минулого року, 7,9 млн т олійних культур (в 2,1 раза більше) та 4,6 млн т рослинних олій (-17%). Динаміка зростання експорту олійних культур пояснюється зменшенням експорту продуктів їх переробки (олії й макухи) та необхідністю аграріїв отримувати кошти для здійснення своєї подальшої діяльності. В основному це стосується насіння соняшнику. Однак, ця тенденція є негативною для української економіки, оскільки зменшується виробництво продуктів з доданою вартістю.
В УКАБ наголошують, що найбільш вагомою проблемою для подальшої діяльності українських аграріїв є збільшення розриву між світовою та внутрішніми цінами. Якщо до початку війни цей розрив становив близько 40 дол. США на тонні, то зараз близько 150 дол. США на тонні для зернових. А це додаткові витрати виробника, які включають логістичні затрати, страхування та всі ризики, котрі тепер несе лише українська сторона. Це напряму впливає на наступну посівну, яка буде надзвичайно складна через обмеження фінансових ресурсів.
«Всі ці негативні тенденції є наслідком розпочатої війни росії в Україні. Проте, аграрний сектор готовий працювати далі для забезпечення продовольчої безпеки не лише українського народу, але й всього світу», - підкреслюють в асоціації.
Як повідомлялося, за даними Київської школи економіки (KSE) станом на грудень 2022 року українському агропромисловому комплексу через війну було завдано прямих збитків на 6,6 млрд дол. США.