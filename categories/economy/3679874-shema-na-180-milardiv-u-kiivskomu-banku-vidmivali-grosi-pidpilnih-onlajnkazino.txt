Служба безпеки спільно з Бюро економічної безпеки ліквідували в Україні масштабну схему відмивання тіньових прибутків грального бізнесу.

Як передає Укрінформ, про це Служба безпеки України повідомляє у Телеграмі.
До організації оборудки причетне керівництво одного зі столичних банків, який спеціалізувався на послугах з електронних грошових переказів.

Національний банк України нещодавно позбавив фінустанову ліцензії та розпочав процедуру її ліквідації через факти численних фінансових махінацій. Саме завдяки принциповій позиції Нацбанку правоохоронцям вдалося налагодити ефективну протидію загрозам національній безпеці у банківській сфері.

Встановлено, що посадовці банку налагодили механізм легалізації грошей неліцензованих онлайн-казино та букмекерських контор під виглядом надання інноваційних платіжних послуг.
Таким чином ділки “обслуговували” нелегальний гральний бізнес, загальний обіг якого становить 180 млрд грн на рік. Тіньовий прибуток банку від незаконних фінансових операцій щорічно складав більше 2,5 млрд грн.

Для реалізації схеми її організатори створили розгалужену платіжну інфраструктуру, до якої залучили понад 20 підконтрольних комерційних структур.
Їхні рахунки використовували для зарахування коштів від поповнення ігрових акаунтів на сайтах азартних ігор.
Потім переведені гроші виводили у "тінь" через мережу афілійованих фірм і розподіляли серед організаторів оборудки.

Крім того, правоохоронці задокументували численні факти проведення платежів з карток російських банків. Це відбувалося уже після повномасштабного вторгнення російської федерації в обхід відповідної заборони Національного банку України.
Співробітники СБУ спільно з детективами БЕБ проводять обшуки в офісах банку та підконтрольних йому компаніях. Ці дії відбуваються у межах кримінального провадження, розпочатого за двома статтями Кримінального кодексу України ч. 3 ст. 212 (ухилення від сплати податків, зборів (обов’язкових платежів) та ч. 2 ст. 364 (зловживання владою або службовим становищем).
Як повідомляв Укрінформ, у березні Служба безпеки нейтралізувала угруповання, яке діяло у Києві, Житомирі та Херсоні. Зловмисники створили міжрегіональну мережу підпільних гральних закладів, причетну до прихованого фінансування псевдовлади у тимчасово захоплених районах півдня України.