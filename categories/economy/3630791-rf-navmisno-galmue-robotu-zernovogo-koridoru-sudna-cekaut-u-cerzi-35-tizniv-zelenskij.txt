росія навмисно гальмує роботу «зернового коридору», унаслідок чого час очікування суден збільшується до 3-5 тижнів і щомісяця недоекспортовується кілька мільйонів тонн української агропродукції.

Про це заявив Президент Володимир Зеленський на міжнародному форумі TRT World Forum, який проходить у Стамбулі, повідомляє кореспондент Укрінформу.
«Зараз понад 13 млн тонн агропродукції на експорт, а можемо дати ще десятки мільйонів тонн. Наші порти задіяні в експортній зерновій ініціативі працюють лише на половину потужності. І це лише тому, що росія гальмує реалізацію експорту, тримає судна в очікуванні інспекцій. Станом на сьогодні більш як 80 суден очікують», - сказав Зеленський.

Він наголосив, що через це сотні тисяч людей у всьому світі отримують менше продовольства, переплачують за продукти харчування, «тому що одна держава шантажує усіх продовольством».
«Середній час очікування суден становить 3-5 тижнів. Через це щомісячно недоекспортовується 2-3 млн тонн української агропродукції», - сказав Президент.
Він переконаний, що є потенціал для вирішення цієї проблеми, зокрема якщо ліквідувати кілька напрямків агресії росії проти України і гарантувати безпеку Миколаївській області та її портам, що стане ще одним кроком для гарантування глобальної продовольчої безпеки.
Зеленський додав, що не було б жодної продовольчої кризи у світі, якби російський флот не заблокував у Чорному морі українські порти.
«Російська війна проти України проявила цінність стабільності в нашому з вами регіоні. Це одна з історичних помилок російського керівника - своєю божевільною агресією він довів лише те, що безпека України і чорноморського регіону є критично важливою для глобальної безпеки, а будь-яка агресія в нашій з вами частині світу, це глобальний злочин», - зазначив президент.
Глава держави наголосив, що Україна, Туреччина та ООН спільно зупиняють загрозу голоду, а ініціатива Grain From Ukraine допомагає найбіднішим країнам зберегти стабільність.
Як повідомлялося, у Стамбулі 17 листопада Україна, Організація Об‘єднаних Націй і Туреччина домовились про продовження «ініціативи з безпечного транспортування агропродукції через Чорне море» ще на 120 днів. Вона розпочинала роботу 22 липня, а перше судно з українським продовольством в її межах вийшло з порту Одеси.
Від 1 серпня з портів Одещини вийшло 531 судно, які експортували 13,3 млн т українського продовольства до країн Азії, Європи та Африки.