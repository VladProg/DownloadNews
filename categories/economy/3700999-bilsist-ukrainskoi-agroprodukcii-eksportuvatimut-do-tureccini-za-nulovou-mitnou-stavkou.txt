Україна надалі експортуватиме переважну більшість агропродукції до Туреччини за нульовою митною ставкою, адже цей товар транспортується для продажу в треті країни до чи після переробки.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що Туреччина є великим імпортером української пшениці. Проте більшої частки українського зерна це мито не стосується, оскільки наша продукція ввозиться до Туреччини переважно для продажу в треті країни, і за неї мито не сплачується.
У міністерстві пояснюють, що у Туреччині діє два митних режими на імпорт. Один діє для продукції, яка використовується для внутрішнього споживання. Якраз для такої продукції уряд Туреччини і оголошував тимчасову нульову ставку мита. Наразі термін дії цього пільгового режиму закінчився. І митна ставка 130% повертається.
Інший митний режим діє для продукції, яка йде на продаж у треті країни до чи після переробки. Для цього режиму мито не сплачується.
У загальній структурі експорту українських зернових до Туреччини частка продукції за імпорт якої потрібно буде сплачувати мито становить 5%.
За даними Державної митної служби України, за підсумками першого кварталу 2023 року Туреччина імпортувала української пшениці на 168,8 млн доларів – це 17,7% від усього її експорту.
Як повідомлялося, з 1 травня 2023 року Туреччина планує для всіх країн-експортерів відновити мито на імпорт ключових зернових культур. Воно становитиме 130% й поширюється виключно на такі культури: пшеницю, ячмінь, кукурудзу, жито, овес та сорго.