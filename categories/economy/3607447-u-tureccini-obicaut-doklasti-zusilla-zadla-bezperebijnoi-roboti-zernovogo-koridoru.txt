Туреччина й надалі докладатиме зусиль, щоб забезпечити безперебійну роботу “зернового коридору”.

Про це міністр закордонних справ Туреччини Мевлют Чавушоглу сказав після зустрічі з Генсеком НАТО Єнсом Столтенбергом, повідомляє власкор Укрінформу.
“Як Туреччина, ми рішуче підтримуємо територіальну цілісність України. Проблема експорту зерна з Чорного моря була вирішена завдяки нашому Президенту. Ми й надалі докладатимемо зусиль, щоб забезпечити його безперебійну роботу”, - сказав міністр.
Стосовно вступу Швеції та Фінляндії в НАТО, міністр відзначив, що деякі кроки, які ці дві країни повинні зробити для повноправного членства, зроблено.
“Наша мета полягає в тому, щоб ці дві країни зробили важливі кроки в боротьбі з тероризмом. Ми хотіли б бачити конкретні кроки в цьому напрямку. Прем'єр-міністр Швеції відвідає Анкару 8 листопада. Також буде зустріч у Стокгольмі”, - сказав Чавушоглу.
За його словами, найближчі заплановані зустрічі будуть критичними у питанні розширення НАТО.
Як повідомляв Укрінформ, Генеральний секретар НАТО Єнс Столтенберг заявив, що Швеція та Фінляндія виконали вимоги Туреччини, час приймати їх до НАТО.
Фото: Мінінфраструктури