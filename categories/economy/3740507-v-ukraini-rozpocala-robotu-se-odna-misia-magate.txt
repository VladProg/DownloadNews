В Україні розпочала роботу місія Міжнародного агентства з атомної енергії (МАГАТЕ) щодо підтримки та допомоги з питань збереженості та безпеки джерел іонізуючого випромінювання.

Як передає Укрінформ, про це повідомляє Державна інспекція ядерного регулювання.
«Військова агресія рф призвела до значного негативного впливу на систему державного регулюючого контролю в Україні. Однак пріоритетом №1 має залишатись забезпечення захисту персоналу, населення, довкілля при використанні та виробництві джерел іонізуючого випромінювання. Я радий вітати експертів МАГАТЕ в Україні та впевнений, що робота Місії матиме ефективні результати», - сказав в.о. голови Держатомрегулювання Олег Коріков.

Зазначається, що місія організована МАГАТЕ на запрошення української сторони. Головною метою місії є надання допомоги Україні в забезпеченні постійного високого рівня радіаційної та ядерної безпеки радіоактивних речовин.
У ході місії експерти МАГАТЕ здійснять ряд інспекційних візитів на українські підприємства та проведуть оцінку поточної ситуації, визначать потреби задля подальшого надання міжнародної технічної допомоги. Місія МАГАТЕ працюватиме в Україні до 31 липня 2023 року.
Як повідомлялося, окупаційна адміністрація Запорізької АЕС перевела енергоблок №4 у стан «гарячий зупин», що є грубим порушенням вимог ліцензії на експлуатацію цієї ядерної установки.