Попри складну ситуацію для енергетики у серпні, НЕК «Укренерго» не планує застосовувати аварійні відключення для споживачів. Дефіцит електроенергії долатимуть за допомогою імпорту.

Як передає Укрінформ із посиланням на НЕК «Укренерго», про це під час брифінгу розповів голова правління компанії Володимир Кудрицький.
«Укренерго» не прогнозує застосування графіків аварійних відключень для споживачів у серпні, навіть попри те, що цей місяць буде важким для енергосистеми», - йдеться у повідомленні.
Як зауважив очільник НЕК, особливо важкими з точки зору навантаження на енергосистему будуть найближчі тиждень-два. Але в компанії розраховують впоратися з дефіцитом за допомогою імпорту електроенергії з Європи.
«Ми, як оператор, забезпечуємо технічну можливість імпорту. Вона сьогодні існує в обсязі 1200 МВт, це більше потужності одного атомного блоку», - зазначив Кудрицький.
Він також підкреслив, що ймовірність відключень в будь-якому регіоні напряму залежить від характеру та успішності атак ворога на енергетичну інфраструктуру.
Як повідомлялося, на відновлення пошкодженого обладнання та підготовку до нового опалювального сезону НЕК «Укренерго» залучила від міжнародних партнерів близько $1 мільярда кредитів і грантів.