Національне агентство з питань запобігання корупції внесло до переліку міжнародних спонсорів війни China National Offshore Oil Corporation (CNOOC Group), China Petrochemical Corporation (Sinopec Group) та China National Petroleum. Corporation (CNPC).

Як передає Укрінформ, про це повідомляє пресслужба НАЗК.
«Три найбільші китайські нафтогазові компанії продовжують реалізовувати спільні проєкти з РФ та фінансувати стратегічну галузь Росії сплатою своїх значних податків», - ідеться в повідомленні.
CNOOC Group є третьою за величиною національною нафтовою компанією Китаю. Її дочірня компанія CNOOC Limited має 10% акцій у російському проєкті «Арктик СПГ-2». У липні 2023 року було добудовано та спущено на воду першу лінію зрідження природного газу (ЗПГ) на плавучій основі гравітаційного типу, так званий «плавучий завод», проєкту «Арктик СПГ-2». Участь у його відкритті брав особисто президент РФ Володимир Путін.
Sinopec Group - це друга за величиною державна компанія Китаю, яка займається видобутком викопного палива та спеціалізується на переробці сирої нафти.
«Ще наприкінці березня 2022 року представник Sinopec заявив, що китайська державна енергетична компанія продовжуватиме купувати сиру нафту та газ у Росії, навіть якщо західні демократії посилять санкції у відповідь на вторгнення Росії в Україну», - ідеться в повідомленні.
Корпорація володіє 10% відсотками акцій ПАТ «Сибур Холдинг», при цьому за І півріччя 2023 року російським холдингом було сплачено податків до бюджету держави-агресора на суму 33 млрд руб. (або 347 млн доларів США).
Sinopec через підконтрольну «Соихл Гонконг Холдинг Лимитед» також володіє часткою 40% у ТОВ «Амурский газохимический комплекс». У 2022 році цим підприємством було сплачено податків на суму 2,1 млрд руб. (або 30 млн доларів США) до бюджету РФ.
China National Petroleum Corporation - найбільша китайська національна нафтогазова корпорація та одна з найбільших світових енергетичних компаній з видобутку нафти та газу.
Прибуток корпорації у 2022 році зріс більш ніж удвічі, збільшившись до 21 млрд доларів США на тлі глобального скорочення поставок нафти, частково через війну в Україні.
Як повідомляв Укрінформ, у вересні НАЗК внесло німецькі компанії Spinner і DMG Mori до переліку міжнародних спонсорів війни.