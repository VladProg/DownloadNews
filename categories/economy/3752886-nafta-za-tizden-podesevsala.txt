Котирування нафти піднімаються у п'ятницю, 25 серпня, але завершують у мінусі другий тиждень поспіль на тлі слабкого попиту в Китаї і очікуваннях подальшого посилення грошово-кредитної політики в США.

Як передає Укрінформ, про це повідомляє enkorr.
"З початку цього тижня Brent подешевшала на 1,4%, WTI – на 2,4%", - йдеться в повідомленні.
Вартість жовтневих ф'ючерсів на нафту Brent на лондонській біржі ICE Futures у п'ятницю становить $83,63 за барель, що на $0,27 (0,32%) вище за ціну на закриття попередньої сесії. У четвер ці контракти здорожчали на $0,15 (0,2%), до $83,36 за барель.
Ціна ф'ючерсів на нафту WTI на жовтень на електронних торгах Нью-Йоркської товарної біржі (NYMEX) збільшилася на $0,28 (0,35%), до $79,33 за барель. За підсумками попередніх торгів вартість цих контрактів зросла на $0,16 (0,2%), до $79,05 за барель.
Аналітик Citigroup Ед Морзе заявив в інтерв'ю агентству Bloomberg у четвер, що ключовим членам ОПЕК, ймовірно, доведеться ще знизити виробництво нафти, оскільки члени організації, які зазнали труднощів з видобутком в останні роки, почали його нарощувати.
Зазначається, що Іран, Ірак, Лівія, Нігерія й Венесуела збільшать виробництво загалом на 900 тис. барелів на добу (б/д) цього року і принаймні на таку ж величину наступного року, вважають у Citi. Цього вистачить для задоволення попиту на нафту, зазначив Морзе.
У результаті Саудівській Аравії й низці інших країн доведеться ще скоротити видобуток, що може стати для них серйозною проблемою, каже експерт.
Як повідомлялося, ціни на нафту 14-18 серпня завершили тиждень зниженням: Brent - на понад 3%, WTI - на понад 2%.