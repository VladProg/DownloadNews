"Нафтогаз України" придбав у приватних газовидобувних компаній понад 200 млн кубометрів "блакитного палива". Запаси газу у сховищах на сьогодні становлять 13,9 мільярда кубів.

Як передає Укрінформ, про це повідомляє пресслужба компанії.
"Нафтогаз розпочав закупівлю газу у приватних видобувників – вже купили понад 200 млн куб. м", - ідеться у повідомленні.
Зазначається, що триває закачування газу до підземних сховищ. Зараз запаси газу у ПСГ становлять 13,9 млрд кубометрів.
Повідомляється також, що Нафтогаз із початку року збільшив видобування газу в західних областях України на 2% порівняно із минулорічними показниками.
"Група Нафтогаз збільшує видобуток газу в західних регіонах України, використовуючи нові технології і обладнання. Зокрема, ГПУ «Львівгазвидобування» (одне з трьох управлінь АТ «Укргазвидобування»), яке оперує родовищами у 5 західних областях, з початку року передало в газотранспортну систему на 2% більше блакитного палива порівняно з 2021-м", - ідеться у повідомленні.
Нафтогаз планує й надалі розкривати потенціал родовищ на заході України. Водночас, компанія уже відновлює діяльність зупинених або зруйнованих через війну об’єктів на сході.
Наступного року Нафтогаз має намір збільшити інвестиції у розвідку та видобування газу на 15%.
Як повідомлялося, у серпні Кабінет Міністрів зобов'язав НАК "Нафтогаз України" формувати запаси газу до опалювального сезону, у тому числі й за рахунок придбання газу вітчизняного видобутку.