Повноцінне відновлення українського агропромислового комплексу до довоєнних показників триватиме два-три роки.

Про це сказав перший заступник міністра аграрної політики та продовольства Тарас Висоцький, передає Укрінформ із посиланням на пресслужбу міністерства.

«Все залежатиме від напрямку агросектору. Звісно, найшвидший цикл відновлення - в рослинництві, хоча розмінування - досить складна процедура. А також у птахівництві. Але, якщо скласти всі фактори воєдино, то, на жаль, повноцінне відновлення нашого агросектору займе орієнтовно 2-3 роки, залежно від типу виробництва. Це якщо говорити про показники довоєнних часів», – розповів він.
Висоцький зазначив, що в усіх регіонах України, де це було можливо, польові роботи тривали, попри повномасштабну агресію рф. Він додав, що українські аграрії вже готуються засіяти максимально можливі площі навесні 2023 року.
Водночас за словами першого заступника міністра, у багатьох випадках перебої з електроенергією на виробництвах є доволі критичними.
«Ми маємо декілька стратегій: одна з них – це забезпечити виробництва генераторами. Також міністерство наразі приймає заявки, зокрема від тваринницьких ферм, для включення їх у перелік критичної інфраструктури. Нам дуже важливо забезпечити електроенергією всі виробничі цикли», – пояснив Висоцький.
На його думку, робота підприємств на генераторах спричинить незначне зростання собівартості виробництва.
«Ми порахували, що підвищення коливатиметься на рівні близько 3-5%. Важливо, що суттєвого зменшення виробництва за ці кілька місяців не відбувалося», - наголосив він.
Як повідомляв Укрінформ, за останніми оцінками KSE Агроцентр, непрямі втрати в сільському господарстві України внаслідок агресії рф становлять 34,25 млрд доларів США.
Зокрема, зниження виробництва сільгоспкультур спричинило збитки у розмірі 14,2 млрд дол. США; зменшення виробництва продукції тваринництва - збитки у 348,7 млн дол.
При цьому, за оцінками експертів, прямих збитків українському АПК завдано на щонайменше 6,6 млрд дол. США.
Фото: agro.24tv.ua