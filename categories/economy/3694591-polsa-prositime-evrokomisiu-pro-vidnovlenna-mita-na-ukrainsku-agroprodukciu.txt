Польща самостійно або з групою кількох інших країн ЄС звертатиметься до Єврокомісії, аби у Брюсселі переглянули питання щодо відновлення мита на українську сільськогосподарську продукцію.

Про це під час брифінгу для ЗМІ після зустрічі з представниками асоціацій аграріїв з Польщі, Чехії, Румунії, Болгарії і Словаччини на тему експорту сільгосппродукції з України у населеному пункті Раколупи Дуже Люблінського воєводства (поблизу кордону з Україною – ред.) заявив міністр сільського господарства і розвитку села РП Роберт Телус, передає кореспондент Укрінформу.
“Після цієї зустрічі я звернуся до моїх колег з цих країн (Чехії, Румунії, Болгарії, Словаччини - ред.), щоб ми разом закликали ЄС дуже рішуче переглянути з червня питання мит”, - заявив Телус.
Він підкреслив, що дуже важливо зробити це разом таким чином, щоб розподіл агропродукції з України рівномірно відбувався по всій Європі.
За інформацією польського міністерства, Телус звернеться до аграрних міністрів з чотирьох країн у середу і хоче, щоб ця зустріч відбулася якомога швидше, наприклад у відеоформаті.
Міністр зауважив: якщо інші міністри з різних причин не хотітимуть підтримувати його ініціативу, то він сам звернеться до ЄС "у найближчі дні".
Він поінформував, що у вівторок відбудеться засідання кризового штабу у Варшаві, присвячене ситуації з українським збіжжям. Найважливішим завданням він назвав те, щоб польське збіжжя, яке має йти на експорт, якомога швидше було вивезено з країни.
Торкаючись питання транзиту збіжжя з України через територію Польщі до третіх країн польський міністр зазначив, що поки що з Києвом діє усна домовленість про перевірку і контроль.
“Сподіваюся, що у п'ятницю буде підписано угоду з українською стороною. Ми разом будемо моніторити ситуацію, але саме Україна буде контролювати та надавати ліцензії на експорт збіжжя тим компаніям, які вивозитимуть його лише транзитом”, - повідомив Телус.
Голова профспілкового об’єднання індивідуальних фермерів “Солідарність” Томаш Обшанський зазначив, що на зустрічі з міністром обговорювалися конкретні рішення, які потім буде передано міністерству. За його словами, мито на українську агропродукцію має бути запроваджено для того, щоб стабілізувалися ринки збіжжя чи м’яких фруктів.
Своєю чергою лідер організації Аgrounia Міхал Колодзєйчик повідомив, що від середи польські аграрії блокуватимуть залізничний пункт пропуску у Грубешові на кордоні з Україною, через який українське збіжжя потрапляє до Польщі.
Як повідомлялося, польські аграрії упродовж останніх кількох місяців проводили масові акції протесту, зокрема, виступаючи проти перевезення через територію Польщі до третіх країн української агропродукції. Вони підкреслювали, що значна частина українського зерна не перевозиться транзитом далі, а осідає в Польщі, знижуючи тим самим закупівельні ціни в РП на збіжжя польських аграріїв. Під тиском фермерів уряд Польщі звернувся до Єврокомісії про відмову від нульового мита на українську агропродукцію. Утім, Єврокомісія не виконала головну вимогу польських аграріїв про введення мита на українські товари сільськогосподарського призначення і продовжила ще на рік, до 5 червня 2024 року, угоду про безмитне ввезення товарів з України.
У середу, 5 квітня, на тлі кризи з українським збіжжям у відставку подав попередній міністр сільського господарства Польщі Генрик Ковальчик. У четвер на його місце було призначено Роберта Телуса, який того ж дня зібрав міжвідомчий кризовий штаб щодо вирішення проблеми з напливом на польський ринок українського збіжжя.
Президент України Володимир Зеленський під час офіційного візиту до Польщі 5 квітня обговорив це питання з прем'єр-міністром Польщі Матеушем Моравецьким. Після цього під час брифінгу для ЗМІ він заявив, що цю проблему буде вирішено найближчим часом
Під час зустрічі 7 квітня на кордоні з польським міністром Телусом міністр аграрної політики та продовольства України Микола Сольський заявив, що Україна призупинить до нового сезону експорт у Польщу пшениці, кукурудзи, ріпаку і соняшнику. Тоді ж польський заявив, що, ймовірно, через тиждень, 14 квітня, він знову зустрінеться з українським міністром для підписання угоди щодо розв’язання проблеми з українським збіжжям.