Єврокомісія схвалила пропозицію щодо заборони на продаж російських алмазів, найближчим часом документ може бути направлений країнам-членам ЄС.

Про це повідомляє AFP, передає Укрінформ.
"Європейська комісія схвалила пропозицію, що буде передана державам-членам для схвалення, як очікується, найближчими днями", - йдеться у повідомленні.
У проєкті документа, з копією якого ознайомилося AFP, передбачено заборону на торгівлю алмазами, що походять з РФ, перевозяться транзитом або експортуються з Росії, а також алмазів, огранених у третіх країнах, та ювелірних виробів із діамантами.
Заборону на алмази з РФ планують запровадити з 1 січня 2024 року, на огранені в третіх країнах - поетапно впроваджувати в дію з березня по вересень.
Згідно з проєктом, це дасть змогу "внести механізм відстеження алмазів, щоб ефективно реагувати на порушення та мінімізувати роботу учасників ринку".
Як зазначається, країни ЄС розробляють заборону на російські алмази в межах 12-го пакету санкцій, спрямованих на посилення тиску на економіку РФ.
Однак дорогоцінні алмази, невеликі та надзвичайно цінні, легко провозити контрабандою, адже їх можна змішувати з іншим дорогоцінним камінням, зауважує видання.
Європа, зокрема Бельгія, має ще одне занепокоєння: що навіть після запровадження санкцій ЄС російські коштовні камені можуть знайти собі шлях до конкурентів у таких місцях, як Дубай та Індія.
Як повідомлялося, раніше G7 обговорила чотири варіанти заборони постачання російських алмазів на свої ринки з 1 січня. Пропозиції – від легкого саморегулювання до жорстких заходів щодо імпорту – підготували Бельгія, Індія, французька група ювелірної промисловості та Всесвітня алмазна рада.