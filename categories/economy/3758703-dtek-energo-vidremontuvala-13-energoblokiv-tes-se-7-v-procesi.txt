Компанія «ДТЕК Енерго» до опалювального сезону відремонтувала 13 енергоблоків ТЕС, ще 7 - в процесі ремонту. Загалом в цьому році заплановано відремонтувати 27 енергоблоків, витрати на що перевищать 3,5 млрд грн.

Про це повідомляє пресслужба компанії, передає Укрінформ.
«Станом на 7 вересня енергетики відремонтували 13 енергоблоків ТЕС ДТЕК Енерго. Ще 7 наразі знаходяться в процесі. Всього ж за підсумками цьогорічної ремонтної кампанії ДТЕК Енерго планує відремонтувати 27 енергоблоків. Переважна більшість буде працювати вже до старту опалювального сезону, решта – під час його проходження», - йдеться у повідомленні.
Зазначено, що інвестиції компанії в планові ремонти у січні – серпні цього року склали 2,3 млрд грн, за підсумками року планується їх наростити до понад 3,5 млрд грн.
За словами генерального директора ДТЕК Енерго Ільдара Салєєва, ремонтні кампанії узгоджуються, контролюються та моніторяться Міністерством енергетики, Держенергонаглядом та НЕК «Укренерго».
«Тож впевнено рухаємось за узгодженим графіком. А іноді і з його випередженням. Лише минулого тижня ДТЕК увів у роботу після ремонту два енергоблоки ТЕС, загальною потужністю майже 400 МВт. Один із них – достроково», - відзначив гендиректор.
Також повідомив, що паралельно з посиленою ремонтною кампанією, за останні чотири місяці ТЕС компанії наростили відпуск е/е на 28% порівняно з аналогічним періодом минулого року. У серпні ж, коли через спеку споживання трималося на рекордних для літа позначках, енергетики згенерували в енергосистему на 35% більше е/е, ніж у серпні минулого року.
Усього ж за 8 місяців цього року теплоелектростанції компанії відпустили майже 9,9 млрд кВт/год е/е. Це еквівалентно середньому споживанню близько 3,3 млн родин протягом року.
Як повідомлялося, компанія «ДТЕК Енерго» планувала інвестувати 11 млрд грн у підготовку ТЕС і шахт до опалювального сезону 2023/24 рр.
Фото: ДТЕК Енерго