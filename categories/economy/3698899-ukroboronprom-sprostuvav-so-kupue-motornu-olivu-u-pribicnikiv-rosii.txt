ДК «Укроборонпром» спростовує інформацію про те, що концерн закуповував моторну оливу для певних видів броньованої техніки у ТОВ «Торговий дім «Агрінол», власником якого є депутат від забороненої ОПЗЖ Олександр Пономарьов.

Про це повідомляє пресслужба концерну в Телеграмі, передає Укрінформ.
«Укроборонпром дійсно закуповує певні типи моторних олив для певних видів броньованої техніки під час виробництва, модернізації чи її ремонту. Серед переліку олив, передбачених технічною документацією, значиться олива, яку виробляє, в тому числі, ТОВ «Торговий дім «Агрінол». Однак ДК за час повномасштабного вторгнення не закуповував моторної оливи у зазначеного виробника чи пов'язаних з ним», - йдеться в повідомленні.
Зазначається, що концерн надав перевагу альтернативній вітчизняній оливі, яка має відповідні характеристики, виготовлена за стандартами якості та пройшла випробування «в бойових умовах».
«З часу добровільного переходу ДК на закупівлі через систему Prozorro концерн завжди керувався критерієм співвідношення «ціна-якість», що залишається незмінним і по сьогодні. Крім того, співпраця з російськими компаніями чи компаніями, які мають російських бенефіціарів, є категорично неприйнятною», - додали в концерні.
Як повідомлялось, напередодні в деяких ЗМІ з'явилася інформація, що ДК «Укроборонпром» закуповував моторну оливу для певних видів броньованої техніки у ТОВ «Торговий дім «Агрінол». Його власником є Олександр Пономарьов, який, за даними журналістів, має російське громадянство.