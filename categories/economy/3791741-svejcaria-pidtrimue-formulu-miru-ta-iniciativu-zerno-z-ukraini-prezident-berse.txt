Швейцарія підтримує Формулу миру Президента Володимира Зеленського та долучається до ініціативи «Зерно з України» задля гарантування продовольчої безпеки у світі.

Про це заявив Президент Швейцарії Ален Берсе на спільній з Президентом України та Прем’єр-міністром Литви пресконференції у Києві, повідомляє Укрінформ.
«Під час зустрічі з Президентом Зеленським я ще раз підтвердив підтримку України, зокрема, української Формули миру. Я також хочу зазначити, що Швейцарія продовжує залишатися солідарною з Україною», - сказав Берсе.
Він зауважив, що Швейцарія дуже занепокоєна негативними наслідками військової агресії Росії проти України і, зокрема, її впливом на продовольчу безпеку як в Україні, так і по всьому світові.
«Ми вітаємо ініціативу Президента Зеленського «Зерно з України» і Міжнародний саміт «Grain from Ukraine», який сьогодні вже вдруге відбувається у Києві. Звісно, ми занепокоєні скороченням обсягів постачання продовольства. Ми також долучаємося до продовольчої програми України, яка передбачає надання продуктів харчування та грошової допомоги», - зазначив Президент Швейцарії.

За його словами, Швейцарія також вважає пріоритетом гуманітарне розмінування України, адже це має безпосереднє відношення до покращення продовольчої безпеки. У цьому контексті Берсе нагадав, що Швейцарія нещодавно схвалила пакет на 100 мільйонів швейцарських франків (майже 110 млн доларів США) на наступні кілька років для розмінування цивільних і сільськогосподарських територій в Україні та допомоги у відновленні країни.
Президент Швейцарії також акцентував, що російська військова агресія була атакою не тільки на мирну країну, а й на міжнародне право. Тому дуже важливо, щоб наслідки війни було зафіксовано, а ці злочини не залишилися безкарними.
«Ми будемо долучатися до реєстрації пошкоджень відповідно до міжнародного Реєстру збитків та роботи по створенню Міжнародного трибуналу», - запевнив Берсе.
Як повідомляв Укрінформ, Берсе взяв участь у заходах до 90-х роковин Голодомору 1932-1933 років.