Держава потребує ресурсів для виробництва зброї і боєприпасів, у той час як громади щомісячно накопичують десятки мільярдів гривень, що не використовуються.

Про це заявив Прем’єр-міністр Денис Шмигаль на пресконференції, коментуючи рішення про централізоване спрямування ПДФО виплат українським військовим на потреби армії, повідомляє кореспондент Укрінформу.
“Громади на сьогодні накопичують щомісячно десятки млрд грн, які не використовуються. Дозволити собі заморожувати на рахунках громад гроші, просто накопичувати на час завершення війни — це злочин. Ми маємо всі гроші направляти на посилення нашої оборонної спроможності, на нашу перемогу. Це вимога українського суспільства”, - сказав Шмигаль.
Він наголосив на необхідності розвитку внутрішнього виробництва в Україні снарядів, адже їх немає більше де взяти.
“Радянські боєприпаси у світі закінчилися. Вони є в Росії, якась частина залишається у Північній Кореї... Ми маємо виробляти для себе техніку і боєприпаси. Партнери нам будуть допомагати, але свою спроможність треба вибудовувати. На рівні громад, на жаль, цього зробити неможливо”, - пояснив Шмигаль.
Він також згадав про скандали з бруківкою на місцях, зауваживши, що українці нині все вимірюють у дронах, аптечках, боєприпасах.
“Неможливо фінансувати армію з тисячі ресурсів. Армія завжди фінансується державою у кожній країні, це правило. Неможливо створити 1477 регіональних армій для кожної територіальної громади, у нас одні Збройні сили”, - підкреслив Прем’єр.




Водночас він запевнив, що у громад лишатиметься “абсолютна спроможність” і жодна громада не матиме меншого бюджету, ніж за 2021-ий рік.
Як повідомляв Укрінформ, Кабінет міністрів пропонує, починаючи із четвертого кварталу цього року, скеровувати ресурс від оподаткування ПДФО виплат українським військовим, який дотепер акумулювався в місцевих бюджетах, на виробництво дронів, озброєння та боєприпасів.