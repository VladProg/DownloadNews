Україна та Японія обговорили питання посилення торгівлі в Тихоокеанському регіоні, інвестиційні перспективи та післявоєнне відновлення нашої держави.

Про це йшлося під час зустрічі першого віцепрем’єр-міністра - міністра економіки України Юлії Свириденко з Послом Японії в Україні Мацудою Кунінорі, повідомляє Укрінформ із посиланням на пресслужбу міністерства.
«Ми цінуємо те, що Японія активно заохочує приватний сектор приєднатися до реконструкції нашої країни. Ми вітаємо зацікавленість Японського агентства міжнародного співробітництва (JICA) і Sumitomo Corporation розпочати проєкти державно-приватного партнерства в Україні. Ми впевнені, що після нашої перемоги відкриються нові безпрецедентні можливості для роботи та розвитку», - зазначила Свириденко.
Вона наголосила, що Україна зараз як ніколи потребує іноземних інвестицій. Україна зацікавлена у розвитку двостороннього співробітництва з країнами-партнерами, включаючи присутність вітчизняного бізнесу на іноземних ринках та реалізацію ініціатив, що становлять взаємний інтерес сторін, навіть незважаючи на військову ситуацію в країні.
Зокрема, сторони обговорили роботу над відкриттям офісу Японської організації зовнішньої торгівлі (JETRO) в Україні для посилення торговельної співпраці між країнами.
Як повідомляв Укрінформ, посол України Сергій Корсунський заявив, що Японія готує новий пакет допомоги Україні, до якого на прохання української сторони мають увійти необхідні високотехнологічні засоби.
Фото: me.gov.ua