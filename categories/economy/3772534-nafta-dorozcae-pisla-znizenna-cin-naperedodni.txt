Ціни на нафту еталонних марок вранці у середу, 11 жовтня, зростають після зниження за підсумками попередньої сесії.

Як передає Укрінформ, про це повідомляє enkorr.
Ціна грудневих ф'ючерсів на сорт Brent на лондонській біржі ICE склала $87,98 за барель, що на $0,33 (0,38%) вище за показник на закриття попередньої сесії. У вівторок ці контракти здешевшали на $0,50 (0,6%) – до $87,65 за барель.
Котирування ф'ючерсів на нафту WTI на листопад на електронних торгах Нью-Йоркської товарної біржі (NYMEX) підвищилися на $0,29 (0,34%) і становили $86,26 за барель. За підсумками минулої сесії вони знизилися на $0,41 (0,5%) – до $85,97 за барель.
Світові ринки продовжують стежити за ситуацією на Близькому Сході, де угрупування ХАМАС у суботу атакувало Ізраїль.
Зазначається, що Ізраїль видобуває незначний обсяг нафти, проте ЗМІ повідомляли, що у плануванні й координації атаки на країну могли брати участь спецслужби Ірану. Тегеран заперечує такі звинувачення, проте висловлює публічну підтримку ХАМАС.
Іран у серпні видобував близько 3,1 млн барелів нафти на добу, зазначив аналітик Commerzbank Карстен Фрітш. Це максимум з осені 2018 року, коли США за президента Дональда Трампа повторно запровадили санкції проти нафтового сектора республіки. Її експорт оцінюється приблизно 2 млн б/д.
«Якщо втручання Ірану буде доведено, США можуть посилити санкції проти іранського нафтового сектору у період, коли паливо на світовому ринку вже в дефіциті», – написали аналітики StoneX.