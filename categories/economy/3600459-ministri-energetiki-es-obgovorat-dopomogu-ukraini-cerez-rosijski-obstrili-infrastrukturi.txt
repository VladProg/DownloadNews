Міністри енергетики країн ЄС, що проводять сьогодні зустріч у Люксембурзі, обговорять шляхи допомоги Україні, а також Молдові, у забезпеченні обох країн електроенергією у зимовий період, з огляду на те, що російський агресор своїми обстрілами пошкодив значну частину енергетичної інфраструктури України.

Про це сьогодні у Люксембурзі перед початком зустрічі міністрів заявила єврокомісар з питань енергетики Кадрі Сімсон, повідомляє кореспондент Укрінформу.
«Ми разом з міністрами обговоримо ситуацію в Молдові і в Україні, ті виклики, які зростають кожного дня в секторі електрики, тому що росія цілеспрямовано веде обстріли цивільної енергетичної інфраструктури. Я попрошу міністрів допомогти Україні і Молдові у цьому сенсі», - заявила єврокомісар.
Вона відзначила, що сьогодні урядовці ЄС продовжать обговорення можливостей щодо зниження ціни на газ, зокрема, щодо формування спільної платформи із закупівлі газу, а також важливе питання щодо підвищення енергоефективності будівель в країнах ЄС, оскільки на цей сектор припадає найбільший обсяг споживання газу.
«Міністри мають знайти спільні позиції по директиві щодо енергоефективності будівель. Тому що саме будівлі представляють велику частину у загальному споживанні газу, особливо у зимовий час, коли вони споживають газ для обігріву. Це є необхідною пропозицією для сталого зниження попиту на газ», - додала Кадрі Сімсон.
Як вже повідомлялося, ЄС вживає системні заходи із підвищення власної енергетичної безпеки. Зокрема, це стосується диверсифікації шляхів поставок газу, позбавлення залежності від російських енергоресурсів, створення спільної платформи для закупівлі газу в інтересах країн ЄС на зовнішніх ринках, заходи із скорочення попиту та споживання газу, а також цілеспрямоване нарощування інвестицій у розвиток поновлювальних джерел енергії.