Президент Єврокомісії Урсула фон дер Ляєн сповна усвідомлює ситуацію, що склалася у країнах, що межують з Україною, внаслідок великого імпорту української сільськогосподарської продукції, та пропонує заходи реагування відповідно до правил спільного ринку ЄС.

Про це сьогодні під час брифінгу для преси заявила речниця Європейської Комісії Дана Спінант, повідомляє кореспондент Укрінформу.
За її словами, зокрема, йдеться про підтримку уражених фермерських господарств та обмежувальних заходів щодо поставок на ринок ЄС українського зерна та інших продовольчих товарів.
«Цього ранку Президент Єврокомісії відповіла на лист від п'яти урядів країн ЄС стосовно ситуації з експортом українських сільськогосподарських товарів. Президент підкреслила, що вона повністю обізнана із висловленими занепокоєннями у зв’язку зі збільшенням імпорту певних українських сільськогосподарських товарів на ринок ЄС. Вона підкреслила, що у світлі Єдиного ринку та митного союзу, для вирішення цих занепокоєнь необхідний спільний європейський підхід. Президент представила три пропозиції, щоб вирішити цю ситуацію», - зазначила Дана Спінант.
Перша з пропозицій, за словами речниці, стосується продовження підтримки європейських фермерів, що постраждали внаслідок цієї ринкової ситуації.
«Ми вже надали пакет підтримки у 56, 3 мільйонів євро, і зараз готуємо другий пакет фінансової підтримки у 100 мільйонів євро. По-друге – ми будемо вживати запобіжні заходи, відповідно існуючих правил торгівлі стосовно певних категорій зерна. Це стосується, зокрема, насіння пшениці, кукурудзи, соняшника та рапсу. Третє - ми розпочнемо розслідування стосовно інших чутливих товарів», - зазначила Дана Спінант.
Вона нагадала, що виконавчий віце-президент Європейської Комісії Валдіс Домбровскіс сьогодні по обіді обговорить цей порядок дій та представлені пропозиції з міністрами п’яти країн ЄС, які звернулися до Єврокомісії з листом, а також сьогодні проведе переговори з представником України.
«Ми рішуче налаштовані, з одного боку, підтримати Україну в експорті її продуктів, включаючи сільськогосподарські товари, тому що це є важливою «дорогою життя» для економіки України. Ми зобов’язалися доставляти ці продукти на світовий ринок, де вони є необхідними, зокрема, з метою відповісти на занепокоєння щодо продовольчої безпеки. При цьому ми повністю віддані підтримці наших фермерів», - наголосила речниця Єврокомісії.
Вона зауважив, що наразі Єврокомісія опрацьовує відповідні пропозиції щодо вирішення поточної ситуації спільно із Радою ЄС та Шведським головуванням в Євросоюзі, які мають бути сформовані «найближчим часом».
Як повідомлялося, у прикордонних з Україною країнах відбулися протести місцевих фермерів, які потерпають від напливу українського сільськогосподарського експорту та спричиненого зниження ринкових цін на сільськогосподарську продукцію. Уряди Польщі та Угорщини оголосили про введення заборони на імпорт українського зерна та інших сільськогосподарських продуктів, що викликало критичні зауваження з боку Європейської Комісії, яка наполягає на пошуку спільної відповіді на існуючі проблеми в рамках ЄС.
Уряди п’яти країн ЄС - Польщі, Словаччини, Угорщини, Румунії й Болгарії - звернулися до Єврокомісії з листом, в якому міститься прохання вжити захисні заходи для обмеження сільськогосподарського імпорту з України, оскільки великий потік збіжжя та продуктів харчування, що потрапляє на ринок ЄС з України, призвів до падіння цін на таку продукцію. Це завдало шкоди фермерським господарствам, в першу чергу, в країнах, що межують з Україною.
Після початку російської агресії проти України та блокування Чорноморських морських портів, через які, зазвичай, здійснювався експорт сільськогосподарської продукції на світовий ринок, Євросоюз організував «коридори солідарності» на кордонах з Україною для спрямування частини її сільськогосподарського експорту на світовий ринок суходолом, з використанням автомобільного та залізничного транспорту, а також внутрішніх водних артерій.