Закарпатські митники фіксують великі черги вантажівок на в'їзд в Україну зі Словаччини та Угорщини, на кожному з двох КПП - по 400 вантажівок.

Про це в коментарі кореспондентові Укрінформу повідомила речниця Закарпатської митниці Вікторія Сенгетовська.
«Станом на ранок 18 листопада Закарпатська митниця фіксує 400 вантажівок на в'їзд в Україну з боку Словаччини на КПП «Ужгород». Така ж кількість фур очікує на в'їзд та оформлення в Україні з боку Угорщини перед КПП «Тиса», - сказала Сенгетовська.
Вона зазначила, що на КПП «Тиса» митники доукомплектували особовий склад, щоб оформляти та пропускати більше автомобілів. Так, за минулу добу тут оформлені 270 вантажівок на в’їзд, та 249 - на виїзд.
Крім того, на митному посту «Ужгород автомобільний» наразі 230 машин очікують на в’їзд, та 142 - на виїзд.
Як повідомлялося, 6 листопада польські перевізники розпочали блокування руху вантажного транспорту з Польщі в напрямку до України у пунктах пропуску "Ягодин - Дорохуськ", "Краківець - Корчова", "Рава-Руська - Хребенне".
Станом на 18 листопада на українсько-польському кордоні у трьох пунктах пропуску вже скупчилися близько 2800 вантажних транспортних засобів.