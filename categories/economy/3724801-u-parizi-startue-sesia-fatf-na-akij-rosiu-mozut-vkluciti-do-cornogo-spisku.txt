У французькій столиці у понеділок, 19 червня, стартує пленарна сесія Міжнародної групи з протидії відмиванню брудних грошей (FATF), на якій може бути ухвалено рішення про включення Росії до «чорного списку».

Про це повідомляє Укрінформ з посиланням на сайт FATF.
Поки що офіційних заяв стосовно цього рішення не лунало, однак інформацію щодо того, що дане питання може бути винесене на розгляд засідання, підтверджували обізнані джерела. Зокрема, агентство Вloomberg з посиланням на європейських чиновників писало, що включення Росії до «чорного» або «сірого» списку розглядатиметься на засіданні FATF, яке відбудеться 19-23 червня.
Раніше голова Національного банку України Андрій Пишний заявляв, що Україна працює над тим, щоб на пленарній сесії FATF було ухвалено рішення про включення росії до «чорного списку».
Як повідомлялося, Міністерство фінансів України та Державна служба фінансового моніторингу України закликають Міжнародну групу з протидії відмиванню брудних грошей (Financial Action Task Force - FATF) внести російську федерацію до "чорного списку" під час пленарного засідання у Парижі.
У травні Москва звернулася до більш ніж шести країн, включаючи Саудівську Аравію, Туреччину, Мексику, Малазію та Об’єднані Арабські Емірати, попереджуючи їх про негативні наслідки для торговельних зв’язків внаслідок внесення країни до "чорного" чи "сірого" списку FATF.