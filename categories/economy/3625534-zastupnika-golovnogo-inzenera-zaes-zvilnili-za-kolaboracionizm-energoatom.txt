Президент НАЕК "Енергоатом" підписав наказ про звільнення заступника головного інженера Запорізької атомної електростанції Юрія Чернічука через наявність підтвердженої інформації про колабораційну та зрадницьку діяльність.

Як передає Укрінформ, про це Енергоатом повідомляє у Фейсбуці.
“Сьогодні, 1 грудня 2022 року, президент ДП “НАЕК “Енергоатом” Петро Котін підписав наказ про звільнення заступника головного інженера ВП ЗАЕС Юрія Чернічука, який також виконував обов‘язки головного інженера станції”, - ідеться в повідомленні.
Таке рішення пов‘язане із наявністю підтвердженої інформації про колабораційну та зрадницьку діяльність Чернічука на користь російських загарбників.
Іншими наказами Котін призначив Дмитра Вербицького виконувачем обов‘язків генерального директора ЗАЕС, а Ігоря Мурашова – головним інженером станції.
Як повідомлялося, Запорізьку АЕС із 4 березня захопили російські військові. Відтоді росіяни розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи лінії електропередач, спричиняючи відключення зовнішнього живлення станції і звинувачуючи в цьому Збройні сили України.
росіяни викрадають та катують працівників ЗАЕС. Окрім того, за даними Енергоатому, росіяни розпочали на майданчику станції незаконне будівництво.