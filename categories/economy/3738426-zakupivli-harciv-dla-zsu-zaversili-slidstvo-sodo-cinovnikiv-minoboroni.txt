Міжвідомча слідча група у складі детективів Національного антикорупційного бюро та слідчих Державного бюро розслідувань за процесуального керівництва прокурорів Спеціалізованої антикорупційної прокуратури завершила розслідування щодо чиновників Міністерства оборони України у справі зловживань при закупівлі харчування для ЗСУ.

Як передає Укрінформ, про це повідомляє НАБУ.
За даними слідства, у 2020 році Міноборони провело тендери на закупівлі послуг з організації харчування для Збройних Сил України на 2021 рік. Колишній заступник міністра надав вказівку керівнику департаменту укласти додаткові угоди з постачальниками послуг. Згідно із ними, з основних договорів виключено зобов’язання постачальників безоплатно здійснювати оновлення (освіження) недоторканних продовольчих запасів ЗСУ, а також покладено на ЗСУ невластиві функції з перерозподілу вилучених продуктів харчування в процесі освіження, витрачаючи додаткові бюджетні кошти і залучаючи особовий склад і техніку.
У результаті державі завдано майже 12 млн грн збитків. Крім того, дії посадовців призвели до зниження бойової готовності й обороноздатності Збройних Сил України та створили потенційну загрозу основам національної безпеки України в особливий період.
Кваліфікація: ч. 2 ст. 28, ч. 1 ст. 114-1, ч. 2 ст. 28, ч. 2 ст. 364 Кримінального кодексу України.
Як повідомляв Укрінформ, у квітні міжвідомча слідча група у складі детективів НАБУ та слідчих ДБР за процесуального керівництва прокурорів САП повідомили про підозру колишньому заступнику міністра та екскерівнику одного із департаментів Міністерства оборони у зловживаннях при закупівлі харчування для ЗСУ.