Кількість учасників небанківського фінансового ринку в листопаді зменшилася з 1 572 до 1 522.

Як передає Укрінформ, про це повідомляє пресслужба Національного банку.
"До реєстру включено одного страхового брокера. Водночас із реєстрів виключено 51 учасника ринку небанківських фінансових послуг: 17 фінансових компаній, один страховик, один ломбард, сім кредитних спілок виключені з реєстрів добровільно, а 16 фінансових компаній, шість страховиків, два ломбарди та одна лізингова компанія – примусово", - йдеться в повідомленні.

Зазначається, що 21 фінансовій компанії, одному страховику, одному ломбарду та шести кредитним спілкам анульовано всі ліцензії добровільно (на підставі поданих ними заяв), а 17 фінансовим компаніям, семи страховикам та трьом ломбардам – примусово (як захід впливу).
Крім того, шести фінансовим компаніям анульовано частину ліцензій добровільно, а п'яти фінансовим компаніям та одному страховику - примусово. Упродовж листопада зупинено дію ліцензій трьом фінансовим компаніям та одній лізинговій компанії. Водночас поновлено дію ліцензій 15 фінансовим компаніям та шести ломбардам.
Станом на 30 листопада на небанківському ринку працювали 117 страховиків non-life (у жовтні їх було 124) та 13 life-страховиків (кількість не змінилася), 187 ломбардів (було 190), 166 кредитних спілок (було 173), 103 лізингові компанії (було 104), 806 фінансових компаній (було 839), 63 страхові брокери (було 62) та 67 колекторських компаній (кількість не змінилася). Крім того, на ринку визнано 24 банківські групи та 23 небанківські фінансові групи.
На платіжному ринку діють 38 національних платіжних систем, ураховуючи державні, та 16 міжнародних платіжних систем.
Як повідомляв Укрінформ, у жовтні 2022 року на ринку небанківських фінансових послуг нових гравців не з'явилося, водночас 20 учасників залишили ринок.