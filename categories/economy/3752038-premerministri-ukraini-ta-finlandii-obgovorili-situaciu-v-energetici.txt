Прем'єр-міністр України Денис Шмигаль під час зустрічі в Києві обговорив із Прем'єр-міністром Фінляндії Петтері Орпо ситуацію у сфері енергетики.

Про це глава уряду написав у Телеграмі, передає Укрінформ.
«Обговорили ситуацію в українській енергетиці, яка постраждала через ракетні й дронові обстріли Росії. Ці акти терору потребують рішучої відповіді від світу. Маємо посилювати санкції проти агресора, особливо в ядерній галузі. Вдячний фінській стороні за розуміння ситуації», - зазначив Шмигаль.

За його словами, відмова Фінляндії співпрацювати з агресором в атомній енергетиці має стати взірцем для інших держав.
Серед інших питань зустрічі: розвиток логістики, конфіскація російських активів, євроінтеграція та відновлення України.
«Був радий почути, що Фінляндія спільно з приватним сектором готує національний план допомоги Україні у відбудові. Дякуємо за непорушну підтримку», - додав Прем'єр-міністр.


Як повідомляв Укрінформ, 23 серпня глава уряду Денис Шмигаль з Прем’єр-міністром Молдови Доріном Речаном домовились про те, що дві країни розвиватимуть спільний контроль на державному кордоні.
Фото: Телеграм Дениса Шмигаля