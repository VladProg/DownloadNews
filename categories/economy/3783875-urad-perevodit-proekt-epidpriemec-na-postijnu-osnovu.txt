Кабінет міністрів переводить експериментальний проєкт «е-Підприємець» на постійну основу.

Про це Прем'єр-міністр Денис Шмигаль сказав на засіданні уряду, передає кореспондент Укрінформу.
«Уряд продовжує курс на створення максимально зручних умов для започаткування та ведення підприємництва в Україні. Сьогодні переводимо експериментальний проєкт «е-Підприємець» на постійну основу. Йдеться про можливість за допомогою кількох кліків на порталі «Дія» отримати цілий пакет послуг», - сказав Шмигаль.
За його словами, пакет включає державну реєстрацію фізособи-підприємця; реєстрацію змін про ФОП; повідомлення про використання єдиного рахунку; реєстрацію платником єдиного податку або платником ПДВ; відкриття банківського рахунку. Загалом комплексна послуга «е-Підприємець» включає 12 опцій.
«Таким чином ми прибираємо бюрократію, радикально заощаджуємо час людей, які хочуть розпочати та розвивати власну справу, оптимізуємо процес надання публічних послуг», - підкреслив глава уряду.
Як повідомляв Укрінформ, у серпні КМУ розпочав реалізацію проєкту "Е-підприємець", який дає можливість підприємцям отримувати всі дозвільні документи на конкретний вид діяльності не виходячи з офісу.
Фото: КМУ