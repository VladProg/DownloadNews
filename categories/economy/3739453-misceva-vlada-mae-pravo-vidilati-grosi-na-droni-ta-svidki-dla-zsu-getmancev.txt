Виділення коштів на придбання дронів, «швидких» та інші потреби окремих підрозділів ЗСУ відповідає повноваженням органів місцевого самоврядування.

Про це заявив голова Комітету ВР з питань фінансів, податкової та митної політики Данило Гетманцев у ефірі загальнонаціонального марафону «Єдині новини», передає кореспондент Укрінформу.
«Звісно, місцевий бюджет не може взяти на утримання якусь бригаду в повному обсязі, бо вона фінансується з загальнодержавного бюджету. Однак за бажання виділення коштів на дрони, на "швидкі", на утримання певних статей видатків тієї чи іншої бригади або ЗСУ загалом абсолютно збігається з повноваженнями органів місцевого самоврядування», - сказав Гетманцев.
Він нагадав, що саме завдяки збільшенню видатків на ЗСУ структура доходів місцевих бюджетів зазнала суттєвих змін. Адже податок на доходи фізичних осіб - військових є одним із джерел додаткових надходжень.
«Війна принесла місцевим бюджетам додаткове надходження. А деякі місцеві бюджети, будьмо відвертими, втрачають зв'язок з реальністю і здійснюють видатки на абсолютно не пов'язані з війною речі. Тоді як дякувати за ці доходи вони повинні передусім збільшенням видатків на утримання саме військовослужбовців», - зауважив депутат.
Як повідомлялося, у Херсоні виділили понад 7 млн грн на придбання безпілотників та інших основних засобів для військових.