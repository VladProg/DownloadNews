Російський президент Володимир Путін погодився на продовження зернової угоди, заявив президент Туреччини Реджеп Тайїп Ердоган

Як передає Укрінформ, про це повідомляє AFP у Твіттері.
За даними Reuters, 14 липня президент Туреччини Реджеп Тайїп Ердоган заявив, що погодив з президентом Росії Володимиром Путіним продовження угоди, яка дозволяє експорт українського зерна Чорним морем.
Виступаючи перед журналістами, Ердоган сказав, що угода буде продовжена з нинішнього кінцевого терміну 17 липня в результаті зусиль ООН та Туреччини.
Європейська комісія допомагає ООН та Туреччині у спробах продовжити зернову угоду та готова «вивчити всі рішення», заявили у ЄС днем раніше.
У липні 2022 року ООН та Туреччина виступили за посередництво у Чорноморській зерновій ініціативі з Росією та Україною, щоб допомогти пом’якшити глобальну продовольчу кризу, яка погіршилася вторгненням Москви до України та блокадою українських портів. Україна та Росія є одними з провідних світових експортерів зерна.
Як повідомлялося, 8 липня президент Туреччини Реджеп Тайїп Ердоган на спільній пресконференції з українським лідером Володимиром Зеленським зазначив, що влада країни веде роботу щодо продовження Чорноморської зернової ініціативи та докладає всіх зусиль, щоб збільшити термін її дії на два роки.
17 липня закінчується термін дії зернової угоди. Росія вже заявила, що не має наміру її продовжувати і вимагає, щоб з неї зняли частину санкцій і почали купувати її товари.