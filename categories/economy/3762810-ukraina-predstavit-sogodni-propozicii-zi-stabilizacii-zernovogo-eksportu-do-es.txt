У Брюсселі під егідою Єврокомісії відбудеться чергова зустріч Координаційної платформи за участю п’яти країн, до яких був тимчасово обмежений експорт українського зерна, під час якої Київ представить план дій зі стабілізації зернового експорту до ЄС.

Про це під час брифінгу у Брюсселі заявила речниця Європейської комісії з питань сільського господарства й торгівлі Міріам Гарсія Феррер, повідомляє власний кореспондент Укрінформу.
«Відповідно до погодження, яке ми досягли з Україною, вона застосує систему контролю над експортом (зерна – ред.) протягом наступних 30 діб, але також готова з 16 вересня, тобто з минулої суботи, вживати конкретні дії, щоб уникнути порушень на ринку внаслідок експорту цих продуктів до Європейського Союзу. Ми матимемо наступну зустріч Координаційної платформи сьогодні по обіді. Україна представить заходи, які вони застосовуватимуть відповідно до плану дій», - сказала речниця Єврокомісії.
Вона зауважила, що рішення про непродовження дії обмежувальних заходів на експорт українського продовольства до п’яти сусідніх з Україною країн ЄС було прийнято минулої п’ятниці після ретельного вивчення всіх даних щодо торгівлі цими товарами та після уважного аналізу ситуації на ринку. За підсумками роботи в рамках Координаційної ради, яка у п’ятницю провела своє 9-те засідання, Єврокомісія дійшла висновку, що продовження тимчасових обмежувальних заходів проти експорту українського зерна не є надалі необхідним.
За словами Феррер, спільна робота в рамках Координаційної платформи дозволила успішно збільшити обсяги торгівлі через «коридори солідарності» ЄС та вирішувати конкретні логістичні проблеми. В результаті експорт українського продовольства до третіх країн був продовжений та навіть збільшився.
«Стосовно оголошень, які ми чули протягом вихідних, про запровадження заходів трьома країнами, на цьому етапі ми не можемо їх коментувати. Ми все ще аналізуємо ці заходи. Але ми наполягаємо, що зараз головна увага має бути зосереджена на тому, що система, про яку було оголошено минулої п’ятниці, буде працювати, і ми зможемо конструктивно долучатися до цієї роботи, як ми це вже робили в рамках координаційної платформи. Єврокомісія буде продовжувати моніторинг цієї ситуації», - зауважила речниця.
Вона утрималася від коментарів щодо намірів України оскаржити дії трьох країн-членів ЄС у СОТ, оскільки на цей час це є гіпотетичним сценарієм. Натомість, за її словами, всім сторонам варто конструктивно долучитися до пошуку взаємоприйнятних рішень в рамках Координаційної платформи.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
15 вересня Єврокомісія оголосила, що Євросоюз не продовжуватиме тимчасові обмеження щодо українського зернового експорту до п’яти сусідніх країн.
Польща, Угорщина та Словаччина оголосили про намір надалі блокувати імпорт української агропродукції.