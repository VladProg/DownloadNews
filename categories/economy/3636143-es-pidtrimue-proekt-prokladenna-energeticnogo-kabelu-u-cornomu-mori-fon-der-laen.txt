Створення підводного енергетичного кабелю у Чорному морі, до якого залучені Румунія, Грузія, Азербайджан та Угорщина, дозволить зміцнити енергобезпеку усього регіону, включаючи Україну, та прискорити відновлення енергетичної інфраструктури України, що була зруйнована під час російської агресії.

Про це сьогодні у Бухаресті під час підписання рамкового Меморандуму про порозуміння щодо проєкту створення підводного енергетичного кабелю у Чорному морі заявила Президент Європейської Комісії Урсула фон дер Ляєн, повідомляє кореспондент Укрінформу.
Повний текст її промови оприлюднений на мультимедійному порталі ЄС.
«Рада бути тут разом із лідерами Азербайджану, Грузії та Угорщини. Ця угода наблизить ЄС до наших партнерів у регіоні Південного Кавказу, та допоможе обом нашим регіонам у досягненні «чистого» енергетичного сполучення. З початку російської війни (проти України – ред.) ми вирішили відмовитися від російського викопного пального та диверсифікувати постачання на користь надійних партнерів, таких, які присутні за цим столом. І це працює. Європейський Союз зміг компенсувати перекриття російського трубопровідного газу», - зазначила з цього приводу Президент Єврокомісії.
Вона зауважила, що розвиток поновлювальних джерел «чистої» енергії потребує розвитку надійної системи електропостачання. З огляду на це, чорноморський електричний кабель між Румунією, Грузією і Азербайджаном має настільки велике значення. Це дозволить поєднати обидва узбережжя Чорного моря та продовжити цю лінію далі до регіону Каспійського моря, - включаючи взаємопоєднання у сфері цифрових комунікацій та енергетики. Це дозволить підвищити безпеку постачання, а також дозволить Євросоюзу отримувати енергію з поновлювальних джерел через Румунію та через Угорщину.
«Чорноморський електричний кабель є шляхом, що відкриває багато можливостей. Він може принести велику користь для Грузії, яка є країною з європейським майбутнім, перетворити країну на хаб для передання електроенергії, та інтегрувати її у енергетичний ринок ЄС. Чорноморський електричний кабель допоможе постачати електрику для наших сусідів, - для Молдови та країн Західних Балкан, та, безумовно, для України, - він допоможе розпочати відбудову енергетичної системи України та відновлення всієї країни», - наголосила Урсула фон дер Ляєн.
Вона зауважила, що Єврокомісія наразі очікує на завершення досліджень з оцінки цього проєкту, які вже розпочалися, і готова підтримати цей проєкт фінансово, оскільки він відповідає спільним інтересам ЄС, країн-сусідів та усього регіону.
За повідомленнями румунських ЗМІ, ініціатором створення так званого «Зеленого електричного коридору» між Румунією, Грузією і Азербайджаном виступив президент Румунії Клаус Йоганніс. У жовтні поточного року під час візиту до Румунії президента Грузії Саломе Зурабішвілі сторони оголосили про намір прокладення волоконно-оптичного підводного кабелю по дну Чорного моря, який має енергетично з’єднати ці дві країни, а також Азербайджан. Проєкт був підтриманий Європейським Союзом.