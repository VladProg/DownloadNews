Кіберцентр НАК «Нафтогаз України» у 2022 році виявив та заблокував понад 3 млн різноманітних атак на мережеву інфраструктуру групи.

Як передає Укрінформ, про це повідомляє НАК «Нафтогаз України» у Фейсбуці.
«Війна росії проти України ведеться не лише на землі та в повітрі, а й у кіберпросторі. І, звісно, ми продовжуємо давати відсіч. За підсумки 2022 кіберцентр Нафтогазу виявив та заблокував понад 3 млн різноманітних атак на мережеву інфраструктуру групи. Це в 12 разів більше, порівняно з 2021 роком», – йдеться у повідомленні.
Зазначається, що спеціалісти компанії розпізнали понад 250 технік, якими зловмисники намагались атакувати мережеву інфраструктуру.
Як повідомлялося, Верховна Рада 28 липня ухвалила закон, який надає Державній службі спеціального зв’язку та захисту інформації України (Держспецзв'язку) повноваження формувати та реалізовувати державну політику у сфері активної протидії агресії у кіберпросторі.