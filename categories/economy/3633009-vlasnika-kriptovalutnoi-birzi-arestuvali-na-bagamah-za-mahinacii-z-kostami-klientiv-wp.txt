На Багамських островах у понеділок поліція заарештувала засновника збанкрутілої криптовалютної біржі FTX Сема Бенкмана-Фріда,

Про це передає Укрінформ із посиланням на Washington Post.
Слідство щодо справи Бенкмана-Фріда і FTX триває з листопада, коли він подав заяву про банкрутство після того, як FTX не змогла задовольнити запити клієнтів на виведення коштів.
Компанія заборгувала своїм кредиторам щонайменше 3 млрд доларів, і слідчі шукають відповіді на питання, чи використовував бізнесмен кошти клієнтів для надання позик своєму інвестиційному підрозділу Alameda Research.
У вівторок Комісія з цінних паперів і бірж США мала намір висунути звинувачення Бенкману-Фріду в порушенні законодавства про цінні папери, і він мав дати свідчення перед Комітетом з фінансових послуг Палати представників США. Проте арешт не дасть змоги провести слухання.
Багамські острови і США мають договір про екстрадицію, але неясно, скільки часу може знадобитися для видачі Бенкмана-Фріда американській владі.
Останні кілька тижнів бізнесмен провів у своєму багамському маєтку, роздаючи численні інтерв'ю журналістам і розміщаючи десятки постів у соціальних мережах з поясненнями, як його компанія пройшла шлях від однієї з найбільших і найавторитетніших криптобірж до оголошення про банкрутство.
Бенкман-Фрід заявив, що припустився серйозних помилок, але заперечує будь-які зловмисні дії.
Фото: Sarah Silbiger/Bloomberg