Бельгія надала Україні загалом понад 36 тонн гуманітарної допомоги для відновлення енергетичної інфраструктури.

Як передає Укрінформ, про це сказав міністр енергетики Герман Галущенко під час зустрічі з міністром енергетики Бельгії Тіною Ван дер Стратен, повідомляє пресслужба Міністерства енергетики.
Міністр енергетики України подякував бельгійській стороні за надану гуманітарну допомогу - понад 36 тонн - для проведення відновлювальних робіт на пошкоджених від російських обстрілів об’єктах енергетичної інфраструктури.
«Наші європейські партнери розуміють важливість підготовки України до осінньо-зимового періоду і допомагають Україні обладнанням і паливом», - сказав Галущенко.
За його словами, під час зустрічі також обговорювалися питання співробітництва у секторі відновлюваної енергетики, інтеграції українського та європейського енергетичних ринків та можливої співпраці у сфері кіберзахисту енергосистем.
Крім цього, Галущенко наголосив на тому, що Україна пропонує європейським країнам та міжнародним компаніям активно використовувати українські підземні газові сховища для зберігання природного газу, адже вони є одними з найбільших на континенті.
«Україна розраховує на великий потенціал власного видобутку газу. Водночас розглядає свою участь у спільних з ЄС закупівлях газу для формування резервів», - додали в Міненерго.
Як повідомлялося, гуманітарну допомогу енергетичному сектору вже надали 30 країн. Це 470 вантажів загальною вагою близько 6000 тонн.