Станом на ранок 15 березня українська генерація працює з резервом потужності та повністю забезпечує потреби споживачів.

Як передає Укрінформ, про це повідомляє пресслужба Міністерства енергетики у Телеграмі.
«У середу, 15 березня, енергосистема продовжує працювати без обмежень споживачів із резервом потужності. Сьогодні генерація повністю забезпечує потреби споживачів електроенергії, маючи достатній резерв потужності», - йдеться у повідомленні.
Зазначається, що у деяких регіонах, зокрема на Житомирщині та Київщині, можливі нетривалі відключення електроенергії, пов‘язані із ремонтами електромереж.
«Протягом останньої доби відновлено електропостачання постраждалих від рашистських обстрілів районів Запорізької і Дніпропетровської областей», – додали в Міненерго.
Як повідомлялося, протягом 14 березня в низці районів Київської області та безпосередньо столиці були застосовані стабілізаційні відключення через пошкодження енергетичної інфраструктури.