Голова правління АТ «Укрзалізниця» Олександр Камишін подає у відставку. Він очолить офіс з євроінтеграції української компанії в Європі.

Про це очільник УЗ повідомив у власному Телеграм-каналі, передає Укрінформ.
«Залізниця продовжує працювати за графіком. А я подаю у відставку. За спільним рішенням з віцепрем’єром Кубраковим очолю офіс з євроінтеграції Укрзалізниці в Європі», - зазначив він.
Він уточнив, що залишає посаду «зі спокійним серцем», адже компанія працює чітко і злагоджено.
«Впевнений, що в компанії і далі все буде добре. Вдячний Президенту Зеленському і віцерем’єру Кубракову за високу оцінку моєї роботи на позиції», - додав Камишін.
Як повідомлялось, у серпні 2021 року Кабінет Міністрів призначив Камишіна в.о. голови правління АТ «Укрзалізниця». У березні 2022 року він повідомив про своє призначення на постійній основі.