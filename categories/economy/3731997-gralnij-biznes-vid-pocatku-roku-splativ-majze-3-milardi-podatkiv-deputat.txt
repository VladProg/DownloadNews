Оператори азартних ігор упродовж січня – червня сплатили до бюджету України 2,94 млрд грн податків, що в 14 разів більше, ніж за аналогічний період минулого року.

Про це в Телеграмі повідомив перший заступник голови комітету Верховної Ради з питань фінансів, податкової та митної політики Ярослав Железняк, передає Укрінформ.
«Результат за 6 місяців 2023 такий: вже 2,94 млрд грн податків. Тобто у 14 разів більше, ніж за аналогічний період 2022-го», - написав парламентарій.
За його інформацією, упродовж січня – червня 2022 року гральний бізнес сплатив лише 209 млн грн податків.
Железняк підкреслив, що надходження почали зростати після скасування податкової пільги, якою скористалися торік оператори азартних ігор. Зокрема, у червні 2023 року зібрано 562 млн грн податків.
«Тут дуже важливо зрозуміти, що це шостий місяць року, і тому треба порівнювати умовно з березнем (оскільки податок на прибуток тут платять раз у квартал). У березні, нагадаю, було на 100 млн грн менше (462 млн)», - додав Железняк.
Як повідомлялося, Верховна Рада у січні 2023 року ухвалила зміни до Податкового кодексу, якими відновлюється норма про те, що платниками єдиного податку третьої групи, які використовують особливості оподаткування в умовах воєнного стану (зокрема, ставку цього податку у розмірі 2% доходу), не можуть бути організатори проведення азартних ігор, лотерей, парі (букмекерське парі, парі тоталізатора). Президент підписав документ 6 лютого.