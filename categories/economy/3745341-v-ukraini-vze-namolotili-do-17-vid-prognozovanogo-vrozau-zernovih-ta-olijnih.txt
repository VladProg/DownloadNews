Станом на 7 серпня 2023 року в Україні вже намолочено 18 млн т зерна нового врожаю, що становить близько 16-17% від прогнозованого врожаю зернових та олійних культур.

Про це розповів народний депутат та член Комітету ВРУ з питань аграрної та земельної політики Дмитро Соломчук під час брифінгу в Медіацентрі Україна - Укрінформ.
"В Україні вже намолочено 18 млн т (зерна - авт.) - це близько 16-17% від загального врожаю, який буде зібраний у цьому році", - сказав він.
Соломчук зазначив, що у західних областях країни жнива сповільнились через несприятливі погодні умови, при цьому у південних областях аграрії вже майже зібрали весь врожай зернових і починають збирати соняшник. Водночас найскладніша ситуація на деокупованих територіях, де аграрії збирають врожай під обстрілами.
За словами народного депутата, у 2023 році жнива в Україні відбуваються більш швидше, ніж торік, коли через дощі аграрії збирали урожай ранніх зернових ще у вересні.
Як повідомляв Укрінформ, Українська зернова асоціація збільшила оцінку цьогорічного потенційного врожаю зернових та олійних в Україні на 7,8 млн т – до 76,8 млн т.
У Мінагрополітики прогнозують, що урожай лише тільки зернових в Україні цьогоріч становитиме 46 млн т.