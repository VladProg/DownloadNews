Україна спільно з ЄС обговорили проблемні питання української видобувної промисловості та можливості залучення інвестицій ЄС.

Як передає Укрінформ, про це за підсумками Шостого засідання Діалогу Україна – ЄС високого рівня з горизонтальних питань та окремих секторів промисловості повідомляє пресслужба Мінекономіки.
«З огляду на амбітну мету якнайшвидшого переходу України від статусу кандидата до повноцінного членства в ЄС, сьогоднішнє засідання Промдіалогу є найбільш конструктивним та інформативним, зважаючи на велику кількість питань щодо відновлення української промисловості та повоєнної відбудови країни», - зазначив заступник міністра економіки України, торговий представник України Тарас Качка.
У ході засідання Українська сторона представила позицію щодо стану української промисловості в умовах повномасштабної війни рф проти України. Зокрема відбулося обговорення проблемних питань української видобувної промисловості та можливості залучення інвестицій ЄС, можливостей для відновлення металургійної галузі України та активізації співробітництва щодо укладення Угоди про оцінку відповідності і прийнятність промислових товарів (АСАА).
Також сторони обговорили актуальні питання співробітництва у сфері публічних закупівель та потенційні інструменти ЄС для підтримки вітчизняних малих та середніх підприємств.
За результатами зустрічі сторони визначили напрямки подальшої співпраці із зазначених питань, зокрема, її результати будуть враховані під час наступного Сьомого засідання Промдіалогу.
Як повідомлялось, сума прямих збитків, завданих рф українській інфраструктурі, промисловим об’єктам та виробничій логістиці зросла майже до 50 млрд доларів.