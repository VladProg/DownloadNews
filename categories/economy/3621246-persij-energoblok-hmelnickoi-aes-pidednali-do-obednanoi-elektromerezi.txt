Перший енергоблок Хмельницької АЕС уже під’єднали до об’єднаної електромережі.

Про це в Телеграмі повідомив начальник Хмельницької ОВА Сергій Гамалій, передає Укрінформ.
«Перший блок ВП ХАЕС уже під'єднаний до єдиної електромережі України. Енергосистема України оговтується від атак ворога. Розпочинається підключення споживачів до мережі», - зазначив Гамалій.
За його словами, удень було відключено електроенергію в 1171 населеному пункті області. Без електропостачання залишилось 469 тис. споживачів, що становить 80%.
Як повідомлялося, на Рівненській, Південноукраїнській і Хмельницькій АЕС проводять пускові операції.
Міністерство енергетики України розраховує, що українські атомні електростанції відновлять роботу до вечора 24 листопада.
російський ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі. Через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.