Японська автомобільна корпорація Nissan Motor, яка є одним із лідерів світового автопрому, у вівторок оголосила про повний вихід із російського ринку і продаж своїх російських активів.

Як повідомляє Укрінформ, про це йдеться у пресрелізі компанії.
«Сигналізуючи про неминучий вихід з ринку, виконавчий комітет Nissan сьогодні ухвалив рішення про продаж своїх російських підрозділів NAMI – Центральному науково-дослідному інституту автомобілів і двигунів», - заявили в Nissan Motor.
У заяві японського автовиробника також зазначається, що всі активи компанії у росії, включно з виробничими та науково-дослідними підприємствами у санкт-петербурзі, а також центром продажів і маркетингу в москві, після продажу працюватимуть під новою назвою. У компанії стверджують, що вихід з російського ринку вартуватиме їй 100 мільярдів ієн (приблизно 686 млн доларів США – ред.).
«Сьогоднішнє оголошення відбулося після призупинення операцій на російському ринку з березня. Очікується, що продаж буде оформлено найближчими тижнями після отримання дозволу від відповідних органів. Умови продажу дозволять Nissan викупити компанію та її активи протягом наступних шести років», - долали в Nissan Motor.
Як повідомляв Укрінформ, з перших днів повномасштабного вторгнення російської федерації в Україну міжнародні союзники та партнери запровадили жорсткі для російської економіки санкції. Сотні міжнародних компаній оголосили про припинення роботи у рф і вихід зі спільних проєктів.