Уряд Сполучених Штатів працює у прискореному темпі над виділенням Україні $4,5 мільярда економічної допомоги, передбаченої ухваленим наприкінці вересня законом.

Про це заявила міністр фінансів Джанет Єллен під час віртуальної зустрічі з Прем’єр-міністром України Денисом Шмигалем у вівторок, передає Укрінформ із посиланням на Мінфін США.
«Сполучені Штати працюють у прискореному темпі над виділенням $4,5 мільярда нещодавно затвердженої бюджетної підтримки», - зауважила глава американського фінансового відомства.
Таким чином, як зазначили в Мінфіні, з урахуванням цієї суми загальна економічна допомога США Україні збільшиться до $13 мільярдів. Причому всі кошти спрямовувалися у вигляді грантів.
Крім того, Єллен визнала масштабні фінансові потреби України наступного року щодо забезпечення критично важливих державних послуг, а також відновлення першочергової інфраструктури. Вона також наголосила на необхідності «комплексної координації серед міжнародних партнерів, щоби допомогти Україні розпочати відбудову та відновлення».
Як повідомляв Укрінформ, 30 вересня президент США Джо Байден затвердив закон, ухвалений обома палатами Конгресу США, який передбачав виділення Україні додаткової допомоги у сфері безпеки й економіки на суму понад $12 мільярдів. У положеннях цього закону, зокрема, зазначається, що з бюджету США виділяється $4,5 мільярда у Фонд економічної підтримки України.