Верховна Рада схвалила за основу законопроєкт про вдосконалення процедури виведення з ринку банку в умовах воєнного стану.

Як передає Укрінформ, про це повідомив голова комітету ВР з питань фінансів, податкової та митної політики Данило Гетманцев у Телеграмі.
"Верховна Рада прийняла лише за основу законопроєкт N9107-1 про виведення з ринку банку в умовах воєнного стану. Законопроєкт стосується процедури виведення з ринку банків, що належать підсанкційним особам таким чином, аби припинення їх участі у банківській системі держави не заподіяло шкоди інтересам клієнтів банків і їх вкладників", - написав Гетманцев.
Він додав, що проти прийняття законопроєкту і навіть проти включення його до порядку денного виступили дві опозиційні фракції.
"Важко пояснити позицію колег, які у конфлікті між інтересами підсанкційних осіб та клієнтів банку стали на бік підсанкційних осіб…Однак дві фракції українського парламенту у війну заблокували процедуру націоналізації банків, що належать підсанкційних особам щонайменше на місяць", - пояснив Гетманцев.
Він зазначив, що стосовно самого законопроєкту, то його метою є забезпечення стабільності банківської системи в умовах воєнного стану, запровадженого в Україні у зв’язку з військовою агресією російської федерації проти України, а також захист прав та інтересів вкладників та інших кредиторів банків.
Документ направлений на протидію ризикам, зокрема шляхом надання Національному банку України повноважень за певних обставин, пов’язаних із застосуванням санкцій до банку або власників істотної участі у банку, прийняти рішення про: заборону підсакційній особі набувати або збільшувати істотну участь в банку, запроваджується можливість виведення системно важливого банку з ринку (націоналізації) за відсутності у нього ознак неплатоспроможності (у разі застосування до банку або власника істотної участі у ньому блокуючих санкції).
Як повідомлялось, Національний банк готує зміни до законодавства для націоналізації Сенс Банку, номінальними власниками якого все ще залишаються росіяни косогов, фрідман і авен. Завдання – розширити перелік підстав для застосування спрощеної процедури націоналізації системно важливого банку.
Фото: НБУ