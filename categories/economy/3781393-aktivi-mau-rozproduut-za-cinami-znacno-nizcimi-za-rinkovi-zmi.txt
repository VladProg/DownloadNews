Майно та торгові марки колись найбільшої авіакомпанії "Міжнародні авіалінії України" (МАУ) пішли з молотка - нові маловідомі власники викупили логотип та левові частки у двох найцінніших активах в десятки разів дешевше, ніж вони коштували до війни.

Про це йдеться в публікації Forbes Ukraine, передає Укрінформ.
"Авіакаси в центрі Києва за 6,7 млн грн викупив Костянтин Герасименко. 99% у статутному капіталі дочірньої ремонтної компанії «МАУтехнік» за 195 грн перейшли у власність Олега Ткачука. А торгову марку «МАУ», зокрема, право використовувати графічне зображення, яке авіапасажири бачили на хвостах літаків МАУ, за 121 500 грн купила зареєстрована у липні 2022 року «Океалос Компані». Вона ж зможе використовувати слоган «Наша якість – ваша безпека» українською та англійською мовами. Її єдиний бенефіціар – Андрій Лобанов. Ця ж компанія придбала за 38,9 млн грн 62,43% найбільшої хендлінгової компанії України «Інтеравіа». Ця частка раніше теж належала МАУ", - йдеться у публікації.
Видання зазначає, що це люди та компанії, про яких не чув жоден із десятка опитаних Forbes учасників авіаринку.
Продані активи – найцінніше, що лишилось від МАУ, стверджують четверо співрозмовників Forbes. Власних літаків у компанії не було, все в лізингу. «Весною-літом цього року компанія залишилась без працюючого флоту. Все що літало, вже передали», – каже колишній топменеджер МАУ.
У вересні минулого року МАУ зупинила польоти трьох із чотирьох наявних літаків (до війни було 25) через несплату рахунків. Компанія намагалася знайти роботу в Європі – перевізник виконував чартерні рейси для польського туроператора Itaka. Також МАУ виконала серію рейсів для національної збірної України з футболу.
З початку весни профільне видання Avianews зафіксувало передачу літаків із флоту МАУ до парку іншого перевізника – «Роза Вітрів» (Windrose).
Активи МАУ розпродаються за ціну, значно нижчу від ринкової вартості, впевнений співрозмовник, який раніше працював у керівних органах МАУ, що побажав спілкуватися на умовах анонімності через сенситивність теми. За його оцінкою, до великої війни вартість хендлінгової компанії «Інтеравіа» сягала $20 млн, а понад $10 млн – тільки вартість обладнання. «Навіть під час війни ця компанія не може коштувати близько $1 млн. МАУ керовано продають за безцінь», – переконує він. Покупець «Інтеравіа» – маловідома «Океалос Компані», заснована 29 липня 2022 року. З осені 2022-го МАУ не здійснила жодного рейсу.
У серпні 2021 року Рада національної безпеки доручила уряду якомога швидше урегулювати ситуацію з боргами МАУ. «Щоб ситуація з українською авіакомпанією «Аеросвіт» не повторилася знову», – пояснював рішення голова РНБО Олексій Данілов.
У компанії багатомільярдні борги перед лізингодавцями та держструктурами, зокрема, МАУ винна щонайменше 800 млн грн за обслуговування літаків аеропорту «Бориспіль» та 1,5 млрд грн за аеронавігаційні послуги – «Украероруху». З обома тривають суди. Загальні фінансові зобов’язання МАУ за підсумками 2022 року сягають 20,5 млрд грн, свідчать дані «Опендатабот».
«Більше у них немає активів у цивілізованих країнах, щоб гарантувати виплату. МАУ як таке – це офіс, і все», – говорить співрозмовник, який раніше працював у керівних органах МАУ.
Банкрутство авіакомпанії не означає зникнення юрособи, той самий «Аеросвіт» досі існує, а в цьому випадку – це по суті єдиний варіант розв’язати вузол проблем, яким обросла МАУ, вважає інший ексменеджер МАУ. Він припускає, що початок процедури банкрутства може розпочатися вже до кінця року.
Авіакомпанію МАУ створили у 1992 році як спільне підприємство України та західних інвесторів для польотів з Києва до країн Європи на іноземних літаках. У 2011 році держава продала свої 61,58% МАУ приватним особам – кіпрській «Онтобет Промоушинз Лімітед» та українській Capital Investment Project. Серед їх власників був колишній співвласник авіакомпанії «АероСвіт» Арон Майберг та ексміністр інфраструктури Борис Колесніков, розповідав пізніше Ігор Коломойський.
У 2015 році Коломойський визнав, що увійшов у капітал МАУ, купивши 25% частку Колеснікова. Крім Майберга та Коломойського, серед акціонерів, за його словами, був голова «Укртатнафти» Павло Овчаренко.