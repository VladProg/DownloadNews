Генсекретар Міністерства сільського господарства Греції Константінос Багінетас заявив, що заборони на зерно та інші харчові продукти з України не є життєздатним рішенням.

Про це повідомляє Euractiv, передає Укрінформ.
«Греція поділяє непропорційний тягар сусідніх держав-членів в Україні та розуміє реакцію ... їхніх фермерів. Але односторонні національні заходи не є життєздатним рішенням, і їх слід уникати», – сказав Багінетас.
Він повідомив, що Греція підтримує подальше використання коридорів солідарності, оскільки вони особливо важливі за нинішніх обставин.
Грецький посадовець додав, що «поточні пропозиції Єврокомісії щодо негайного полегшення для сусідніх держав-членів є кроком у правильному напрямку», та наголосив на необхідності забезпечити глобальне постачання продовольства і підтримку України.
Як повідомлялося, уряди п’яти країн ЄС - Польщі, Словаччини, Угорщини, Румунії й Болгарії - звернулися до Єврокомісії з листом, в якому міститься прохання вжити захисні заходи для обмеження сільськогосподарського імпорту з України.
Після початку російської агресії проти України та блокування чорноморських морських портів, через які зазвичай здійснювався експорт сільськогосподарської продукції на світовий ринок, Євросоюз організував «коридори солідарності» на кордонах з Україною для спрямування частини її сільськогосподарського експорту на світовий ринок суходолом, а також внутрішніми водними артеріями. Протягом року цим шляхом було імпортовано понад 32 мільйонів тонн зерна та інших сільськогосподарських товарів.