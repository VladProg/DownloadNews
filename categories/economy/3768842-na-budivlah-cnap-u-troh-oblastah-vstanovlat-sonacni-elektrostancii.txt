У 2024-2026 роках на будівлях Центрів надання адміністративних послуг у трьох областях встановлять сонячні електростанції. Проєкт реалізується за підтримки Південної Кореї.

Як передає Укрінформ, про це повідомляє Міністерство енергетики України.
"За координації Міненерго та підтримки Міністерства торгівлі, промисловості та енергетики Кореї в Україні стартує пілотний проєкт зі встановлення сонячних електростанцій на будівлях Центрів надання адміністративних послуг (ЦНАП). Загальна вартість проєкту становить 18 мільйонів доларів, які будуть надані корейською стороною", - йдеться у повідомленні.
Зазначається, що проєкт буде реалізований у 2024-2026 роках в Івано-Франківській, Житомирській та Одеській областях. Завдяки встановленню СЕС сервісні центри отримають автономне електропостачання, що дасть змогу своєчасно надавати послуги населенню та знизити навантаження на централізовані джерела постачання.
"Програма включає проведення енергоаудиту, навчання енергоменеджменту, модернізації електромереж у будівлях та встановлення сонячних панелей із накопичувачами енергії. Реалізація проєкту дозволить зменшити витрати на електроенергію та забезпечить надійність енергопостачання цих об’єктів інфраструктури", - прокоментував заступник міністра енергетики Ярослав Демченков.
Проєкт впроваджуватимуть корейська компанія Topinfra та громадська організація «Екоклуб», підтримку також надасть Корейський інститут розвитку технологій (KIAT).
Як повідомлялося, у Києві спільно з Німецьким товариством міжнародного співробітництва запроваджують проєкт зі встановлення автономних сонячних електростанцій для безперебійного енергопостачання лікарень.