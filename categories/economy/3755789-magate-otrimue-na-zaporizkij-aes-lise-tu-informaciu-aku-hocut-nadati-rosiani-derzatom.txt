Російські військові значно впливають на роботу місії Міжнародного агентства з атомної енергії (МАГАТЕ) на Запорізькій атомній електростанції (ЗАЕС).

Про це заявив в.о. голови Державної інспекції ядерного регулювання Олег Коріков на брифінгу в Медіацентрі Україна-Укрінформ.
"Попри позитивні зрушення нам з МАГАТЕ не вдалося забезпечити безпеку на Запорізькій АЕС. Станція перетворилася з виробника електрики на споживача. Легітимний менеджмент втратив доступ на Запорізьку АЕС", - сказав Коріков.
За його словами, чисельність українських фахівців на станції скоротилася з 5 тис. до 1 тисячі. На ЗАЕС завозять персонал із російських та білоруської атомних електростанцій, який не має відповідної квалііфікації.
За період окупації ЗАЕС повністю знеструмлювалася 7 разів, та ризик знеструмлення досі залишається.
"Фізичний доступ на ЗАЕС досі повністю контролюється окупантами. Це призводить до збільшення мілітаризації атомної електростанції", - наголосив Коріков.
Він зазначив, що росіяни використовують Запорізьку атомну електростанцію із порушенням правил безпеки та з порушенням умов ліцензії. Зокрема, енергоблоки не переведено у "холодний" стан, технічне обслуговування й ремонти не відбуваються вчасно. Частина території замінована.
Крім того, не відновлена онлайн передача даних радіаційного моніторингу прромислового майданчика ЗАЕС, що ускладнює реагування на можливу радіаційну аварію. При цьому залишається деградованою система аварійної готовності та реагування.
Коріков закликав ізолювати росію як за рахунок санкцій, так і за рахунок виключення з міжнародних організацій включно з МАГАТЕ.
Він також повідомив, що росіяни вирішують, яку саме інформацію передавати МАГАТЕ й куди допускати інспекторів. "Тобто, російські терористи значним чином впливають на роботу місії МАГАТЕ", - підсумував очільник ДІЯРУ.
Як повідомлялося, Державна інспекція ядерного регулювання (ДІЯРУ) пропонує провести незалежну оцінку стану радіаційної та ядерної безпеки на тимчасово окупованій Запорізькій атомній електростанції.
ЗАЕС перебуває в окупації із 4 березня 2022 року. За цей час росіяни неодноразово порушували принципи ядерної безпеки, розміщуючи на території ЗАЕС військову техніку, мінуючи територію та тероризуючи персонал станції.