На четвер, 15 вересня, заплановано вихід 11 суден, завантажених агропродукцією, з портів «Одеса», «Чорноморськ» та «Південний».

Як передає Укрінформ, про це повідомляє пресслужба Міністерства інфраструктури України у Фейсбуці.
Зазначається, що 9 суден вже залишили порти Одеси та Чорноморська, а два балкери очікують на сприятливі погодні умови в порту «Південний». Загалом на них навантажено 240 тисяч тонн агропродукції для країн Африки, Азії та Європи.
З моменту виходу першого судна з українським продовольством експортовано уже 3,33 мільйона тонн продовольства. Всього з українських портів вийшло 145 суден із зерном для країн Азії, Європи та Африки.

Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина, росія та генеральний секретар ООН Антоніу Гутерреш підписали Ініціативу про безпечне транспортування зерна та продуктів харчування з портів «Одеса», «Чорноморськ» та «Південний».
Перше судно з українським продовольством вийшло з порту Одеси 1 серпня.