Міністерство економіки України оцінює падіння ВВП у лютому 2023 року на рівні 26%.

Як передає Укрінформ, про це повідомляє пресслужба Мінекономіки.
"Падіння ВВП у лютому 2023 року становить 26% (±2%), що є кращим за показник січня – 32% (±2%)", - йдеться в повідомленні.
Зокрема, у лютому, як порівняти з січнем цього року, трохи покращилася ситуація у промисловому виробництві завдяки зниженню тиску такого чинника як дефіцит електроенергії, ураховуючи запуск в роботу дев’яти атомних блоків. Крім того, у лютому ракетних ударів по об’єктах електроенергетики було менше, ніж у січні поточного року, а їх негативний вплив ще й нівелювався більшою адаптивністю виробників.
«У лютому 2023 року економічна активність поступово відновлювалась, ураховуючи суттєве зменшення дефіциту електроенергії та скорочення тривалості відключень завдяки відновленню роботи усіх доступних видів генерації в енергосистемі з середини лютого. Виграна Україною «енергетична війна» додала оптимізму бізнесу, який покращив свої настрої щодо майбутнього та активізував діяльність», - сказала перший віце-прем’єр-міністр – міністр економіки України Юлія Свириденко.
За оцінками Мінекономіки, покращується ситуація в багатьох галузях економіки. Так, у транспортній сфері відбулося поступове відновлення активності за всіма ключовими видами транспорту, окрім авіаперевезень, діяльність яких наразі не здійснюється через воєнні дії. Також дещо покращилася ситуація у тваринництві, яке поступово адаптується до складних умов функціонування, зокрема у регіонах, які відносно менше постраждали від війни і куди релокувалися фермери з прифронтових територій, суттєво покращились очікування ділової активності сфери торгівлі, яка є чутливою до змін попиту.
Також спостерігається поступове покращення ситуації і у будівельній сфері. Це сталося через те, що на деокупованих територіях активізовуються будівельні роботи, зокрема з відновлення зруйнованих чи пошкоджених житлових, виробничих, а також інфраструктурних об'єктів.
Як повідомляв Укрінформ, Міністерство економіки попередньо оцінило падіння ВВП України за 2022 рік на рівні 30,4% (±2%).