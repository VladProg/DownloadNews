На фінансування безпеки й оборони України у 2022 році було виділено 1 536,6 млрд гривень, або 32,5% валового внутрішнього продукту.

Про це у Фейсбуці поінформувала пресслужба РНБО, передає Укрінформ.
«У 2022 році на національну безпеку і оборону України за загальним та спеціальним фондами державного бюджету фактично спрямовано 1 536,6 млрд гривень, або 32,5% валового внутрішнього продукту», - йдеться у повідомленні.
Зазначається, що за інформацією суб’єктів сектора безпеки й оборони, це дало змогу забезпечити в умовах воєнного стану фінансування основних пріоритетних напрямів їхньої діяльності.
Зокрема, до цих напрямків належать придбання матеріально-технічних ресурсів, виплата грошового забезпечення військовослужбовцям, поліцейським та додаткової винагороди відповідно до постанови уряду №168 від 28.02.2022, виплат одноразової грошової допомоги сім’ям загиблих військових та інших соцвиплат.
У РНБО поінформували, що у попередньому звіті про обсяги фінансування статей держбюджету на 2022 рік, пов’язаних із забезпеченням національної безпеки й оборони, розглянутому 6 січня на засіданні під головуванням Президента Зеленського, йдеться про те, що з оголошенням воєнного стану видатки загального фонду держбюджету для сектора безпеки й оборони порівняно з початком 2022 року було збільшено на 1 231,0 млрд грн і станом на 31 грудня 2022 року вони становили 1 485,5 млрд грн.
Збільшення видатків відбулося шляхом внесення змін до Закону «Про Державний бюджет України на 2022 рік» (928,8 млрд грн) та за рахунок резервного фонду державного бюджету (302,8 млрд грн).
Уточнюється, що за оперативними даними, у 2022 році у порівнянні з плановими показниками спецфонду держбюджету (12,7 млрд грн) органи сектора безпеки й оборони збільшили видатки на 188,3 млрд гривень.
«Станом на 31.12.2022 обсяг видатків на національну безпеку і оборону України за спеціальним фондом становив 201,0 млрд гривень. Значну частку надходжень на рахунки спеціального фонду державного бюджету органів сектора безпеки й оборони України становить благодійна, гуманітарна та міжнародна технічна допомога», - зазначається у повідомленні.
Показники спецфонду держбюджету будуть уточнені за результатами річної фінансової звітності за 2022 рік.
Як повідомлялося, Президент Володимир Зеленський ввів у дію рішення РНБО «Про застосування та внесення змін до персональних спеціальних економічних та інших обмежувальних заходів (санкцій)» стосовно російських акторів та виконавців.
Фото: НБУ