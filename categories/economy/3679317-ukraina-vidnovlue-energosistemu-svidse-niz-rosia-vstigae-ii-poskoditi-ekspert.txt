Вже майже два місяці українські енергетики відновлюють українську енергосистему швидше, ніж росіяни завдають їй пошкоджень ракетними ударами.

Про це повідомив директор Центру досліджень енергетики Олександр Харченко в Медіацентрі Україна – Укрінформ під час брифінгу «Поточна ситуація з електроенергією в Україні».
«Майже два місяці ми відновлюємо енергосистему швидше, ніж удари московського режиму її пошкоджують. Відповідно, вже три тижні як у нас достатній рівень генерації для того, щоб покрити всі потреби споживачів. Також тут зійшлося кілька позитивних факторів: тепла зима, ранній паводок, який сприяв гідрогенерації, та багато сонячних днів», - зазначив експерт.
За його словами, Україна опинилась в такій ситуації, коли в експертному середовищі вже на повному серйозі обговорюють питання відновлення експорту електроенергії.
«Потрібно визнати, що план московського режиму звалити українську енергосистему, зробивши так, щоб українці знаходились без електрики, безсумнівно провалився. Тепер наше завдання – переводити ситуацію з нестабільно позитивної в стабільно позитивну. Адже, незважаючи на ті успіхи, які є, кількість аварій в енергосистемі величезна», - додав Харченко.
Як повідомлялось, з початку великої війни Україна отримала від міжнародних партнерів 450 вантажів гуманітарної допомоги з енергетичним обладнанням; її загальна вага сягнула понад 5650 тонн.