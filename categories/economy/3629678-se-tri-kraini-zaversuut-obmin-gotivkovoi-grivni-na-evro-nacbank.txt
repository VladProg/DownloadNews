У Нідерландах, Бельгії та Латвії 9 грудня завершується програма обміну готівкової гривні на євро.

Як передає Укрінформ, про це повідомляє пресслужба НБУ.
"9 грудня 2022 року – останній день, коли українці в Нідерландах, Бельгії та Латвії мають змогу обміняти готівкові гривні на євро", - йдеться в повідомленні.
У Нацбанку нагадують, що програми обміну готівкової гривні на євро в зазначених країнах були започатковані на основі відповідних угод, укладених між Національним банком України та Центральним банком Нідерландів, Національним банком Бельгії та Банком Латвії.
У межах програми українці, які через війну вимушено покинули Україну та перебувають за кордоном, мали можливість обміняти наявну в них готівкову гривню на євро у визначених банках та фінансових установах відповідних країн для задоволення життєвих потреб.
Програми обміну завершуються через зниження кількості та сум таких обмінних операцій порівняно зі стартом обміну.
Як повідомлялось, станом на 6 грудня 2022 року за період дії угод українці обміняли на євро в Нідерландах – майже 29,7 млн грн, Бельгії – майже 10,0 млн грн та Латвії – 3,0 млн грн. Програми обміну вже завершилися в Польщі (9 вересня 2022 р.), Німеччині (30 жовтня 2022 р.), Швеції (13 листопада 2022 р.), Швейцарії (25 листопада 2022 р.), Литві (5 грудня 2022 р.) та на Мальті (7 грудня).