«Зелені» проєкти, які почала реалізовувати Україна, створять до 4,2 млн робочих місць, що допоможе компенсувати втрати від війни.

Як передає Укрінформ з посиланням на Міндовкілля, про це під час виступу на конференції «Зелене відновлення України» повідомив міністр захисту довкілля та природних ресурсів Руслан Стрілець.
Міністр подякував міжнародним партнерам, які допомагають Україні пройти шлях від руїн до зеленої трансформації. За його словами, запроваджуючи ініціативи з відбудови, наша країна робить акцент на "зелених" проєктах, які дозволять створити до 4,2 млн робочих місць.
Зокрема, вже на стадії запуску перебуває близько двох десятків проєктів будівництва нових сміттєпереробних заводів європейського зразка. Разом із німецькими партнерами відкрито Кліматичний офіс, який дозволить залучати зелені фінанси на післявоєнне відновлення. Розпочата масштабна реформа лісової галузі.
«Все це ми робимо сьогодні попри війну. Захищаємо свою країну. Рухаємося до ЄС. Плануємо і вже будуємо спільне майбутнє з усіма цивілізованими країнами світу. Вдячний ЄС за створення Ukraine Facility. Це вкрай важливо та дасть Україні можливість за підтримки ЄС впевнено рухатися до досягнення кліматичної нейтральності, побудови циркулярної економіки, а ще модернізувати промисловість за найкращими стандартами та відновити наші природні ресурси. Вдячний всім міжнародним партнерам, які підтримують нашу країну на цьому шляху. Ця підтримка, надана сьогодні, матиме свої результати вже завтра», – наголосив Стрілець.
Як повідомлялося, Німеччина надаватиме підтримку уряду України у зборі доказів про екологічні злочини Росії, відповідний Меморандум про співробітництво підписали Міністерство захисту довкілля та природних ресурсів і компанія PricewaterhouseCoopers (PwC).