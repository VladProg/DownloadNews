Глава Єврокомісії Урсула фон дер Ляєн оголосила, що ЄК виділяє Україні ще 2,5 мільярда євро.

Про це вона написала у Твіттері, передає Укрінформ.
«Європейська комісія виділяє Україні ще 2,5 мільярда євро. Ми плануємо 18 мільярдів євро на 2023 рік із регулярним виділенням коштів. Для термінового ремонту та швидкого відновлення, що веде до успішної реконструкції. Ми будемо підтримувати Україну стільки, скільки буде потрібно», - йдеться у дописі.
Президент України Володимир Зеленський подякував ЄС і президенту Європейської комісії Урсулі фон дер Ляєн за солідарність і підтримку.

За його словами, це важливий внесок у стабільність України напередодні складної зими.
“Очікуємо на схвалення програми макрофіну на 2023 р. в обсязі 18 млрд євро”, - написав він Твіттері.
Прем`єр-міністр Денис Шмигаль також висловив подяку за підтримку України президенту та віцепрезиденту Європейської комісії Урсулі фон дер Ляєн і Валдісу Домбровскісу у зв'язку з виділенням чергового пакету макрофінансової допомоги.
"ЄС стоіть пліч-о-пліч з Україною до перемоги. Сьогодні Європейський Союз надав 2,5 млрд євро макрофінансової допомоги. Черговий потужний крок солідарності. Вдячний Урсулі фон дер Ляєн та Валдісу Домбровскісу за підтримку України у складні часи", — зазначив Шмигаль у Твіттері.
Як повідомляв Укрінформ, раніше фон дер Ляєн оголосила про намір Єврокомісії представити програму надзвичайної макрофінансової допомоги для України з розрахунку 1,5 мільярда євро на місяць, на загальну суму у 18 мільярдів євро у 2023 році. Ця допомога має бути стабільною та передбачуваною, та частково задовольнити потреби у забезпеченні стійкості Української держави.
МФД від ЄС буде супроводжуватися допомогою від інших країн та міжнародних фінансових інституцій. За попередньою оцінкою, у наступному році для забезпечення здатності держави виконувати основні соціальні функції Україна потребуватиме щомісяця суму від 3 до 5 мільярдів євро.