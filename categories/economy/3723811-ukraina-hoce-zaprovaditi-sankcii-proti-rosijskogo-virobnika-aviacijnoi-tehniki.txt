Міністерство юстиції України подало позов до Вищого антикорупційного суду про застосування санкцій до Публічного акціонерного товариства «Авіаційний комплекс ім.С.В.Ільюшина» (РФ).

Як передає Укрінформ, про це пресслужба міністерства повідомляє у Фейсбуці.
“16 червня 2023 року Міністерством юстиції України подано до Вищого антикорупційного суду позов про застосування санкції, передбаченої пунктом 1¹ частини першої статті 4 Закону України «Про санкції» до Публічного акціонерного товариства «Авіаційний комплекс ім.С.В.Ільюшина», за участю третіх осіб, які не заявляють самостійних вимог, а саме: Публічного акціонерного товариства «Об’єднана авіабудівельна корпорація», Державної корпорації зі сприяння розробці, виробництву та експорту високотехнологічної промислової продукції «Ростех», Державного підприємства «Антонов», - ідеться в повідомленні.
Зазначається, що ПАТ «Авіаційний комплекс ім.С.В.Ільюшина» є одним із провідних підприємств авіаційної промисловості Російської Федерації, яким здійснюється виробництво, гарантійне та сервісне обслуговування авіаційної техніки цивільного та військового призначення, у тому числі, важких військово-транспортних літаків ІЛ-76, які використовуються Російською Федерацією в ході повномасштабного вторгнення.
Як повідомлялося, 8 червня 2023 року Міністерство юстиції України подало позов до Вищого антикорупційного суду про застосування санкцій до громадянки України Катерини Мартьянової, яка брала участь в організації та проведенні незаконних референдумів.