Польща не обмежуватиме перелік українських сільськогосподарських товарів, які будуть перевозитися транзитом до інших країн через її територію.

Про це сказав міністр аграрної політики та продовольства України Микола Сольський в ефірі телеканалу BBC World News, передає Укрінформ із посиланням на пресслужбу міністерства.
Він зазначив, що польська сторона контролюватиме транзит відповідно до правил, які вона встановить.
Сольський додав, що наразі за участю Єврокомісії тривають переговори стосовно імпорту української агропродукції в країни Східної Європи.
Очільник Мінагрополітики наголосив, що українські фермери розуміють своїх колег за кордоном і хочуть, щоб усім було комфортно працювати разом. Але перед українськими аграріями стоїть більша проблема – війна. Україна, підкреслив він, не кине своїх фермерів і захищатиме їхню позицію.
«Наші аграрії зазнають величезних збитків не тільки через те, що не можуть експортувати свою продукцію. російські військові грабують ферми та елеватори, мінують українські поля та крадуть урожай. Тому український уряд робитиме все можливе, щоб захистити наших аграріїв та мінімізувати їхні втрати», - підкреслив Сольський.
Міністр переконаний, що в складні часи надзвичайно важливо координувати та гармонізувати всі рішення в Європейському Союзі.
Він нагадав, що рік тому Єврокомісія запустила ініціативу «Шляхи солідарності», а в серпні 2022 року почала діяти Чорноморська зернова ініціатива. За цей період «Шляхами солідарності» Україна відвантажила близько 32 млн т сільськогосподарської продукції, а «зерновим коридором» - 27 млн т.
Як повідомляв Укрінформ, Польща, Угорщина, Словаччина та Болгарія ввели тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, але планує відновити його з 21 квітня.
Румунія поки що не вводила обмежень на імпорт і транзит української агропродукції, але посилила контроль та перевірки сільськогосподарських товарів, що ввозяться на її територію.
Єврокомісія запропонувала пакет допомоги для фермерів з країн, що межують з Україною, який включає фінансову допомогу та інші заходи. Допомога буде надана за умови, якщо будуть зняті обмеження на ввезення української агропродукції.
Наразі тривають консультації за участю Єврокомісії та представників Болгарії, Угорщини, Польщі, Словаччини, Румунії та України.