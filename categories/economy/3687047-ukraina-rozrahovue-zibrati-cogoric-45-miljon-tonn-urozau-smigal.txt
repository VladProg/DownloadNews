У цьому році Україна буде повністю забезпечена зерном та продовольством – планується зібрати 45 млн т зернових та зернобобових.

Про це повідомив Прем’єр-міністр України Денис Шмигаль під час засідання уряду 24 березня, передає Укрінформ.
«В Україні триває друга посівна кампанія в умовах воєнного стану. Допомагаємо нашим аграріям знову успішно її провести. За попередніми оцінками, очікуємо на 45 млн тонн врожаю зернових і зернобобових. Врожай пшениці очікується на рівні 16,6 млн тонн», - повідомив Шмигаль.

Відео: Телеграм-канал Премʼєр-міністра
Він підкреслив, що внутрішнє споживання становить близько 5 млн т. Відтак, зазначив Шмигаль, як і торік, Україна буде повністю забезпечена зерном та продовольством.
Як повідомлялося, зерновими та технічними культурами під урожай цього року планується засіяти 19,3 млн га, що майже зіставно з минулорічним показником у 19,8 млн га. За прогнозами Міністерства аграрної політики та продовольства, у сезоні 2023 року загальний валовий збір зернових та зернобобових культур очікується на рівні 44,3 млн т проти попереднього показника у 53,1 млн т. Зокрема, врожай пшениці може скоротитися до 16,6 млн т (20,5 млн т у 2022 році), ячменю – 4,8 млн т (5,6 млн т), кукурудзи – до 21,7 млн т (25,6 млн т).