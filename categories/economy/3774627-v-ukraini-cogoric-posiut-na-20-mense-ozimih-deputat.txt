Українські аграрії у 2023 році посіють на 20% менше озимих, ніж у 2022 році, через нестачу фінансування.

Про це заявив народний депутат та член комітету ВР з питань аграрної та земельної політики Дмитро Соломчук під час пресконференції у Медіацентрі Україна - Укрінформ.
"Аграрії менше сіють озимих через те, що не вистачає фінансових ресурсів. Ця цифра (площа посівів - авт.) буде на 20% менша, ніж минулого року", - сказав він.
Соломчук зазначив, що скорочення посівних площ під озимі в Україні призведе до зменшення врожаю пшениці у наступному році.
За його словами, для розв'язання цієї проблеми депутат звернувся до Прем'єр-міністра України Дениса Шмигаля із пропозицією утворити спецфонд для викупу пшениці в українських аграріїв. Соломчук пояснив, що це дозволить виробникам залучити додаткові кошти для проведення посівної.
Як повідомляв Укрінформ, в Україні станом на 10 жовтня 2023 року аграрії посіяли вже 3,7 млн га озимих культур.