Станом на 12 квітня в енергосистемі України наявний достатній резерв потужності, тому здійснюється експорт електроенергії до Молдови та від сьогодні – до Польщі.

Як передає Укрінформ, про це повідомляє НЕК «Укренерго» у Телеграмі.
«Станом на 12 квітня виробництво електроенергії повністю забезпечує потребу споживачів. У енергосистемі наявний достатній резерв потужності. Завдяки цьому є можливість експортувати електроенергію в Молдову (30-95 МВт в різні години), та від сьогодні – до Польщі (до 75 МВт в різні години)», – йдеться у повідомленні.
Зазначається, що ключовим пріоритетом для Укренерго є відновлення надійності живлення. Для цього ремонтні бригади проводять відновлювальні роботи на всіх об’єктах високовольтної мережі, які зазнали російських атак.
«З моменту атаки 9 березня було повернуто в роботу 5 магістральних ліній та частково відновлено обладнання 9 підстанцій різного класу напруги. Відновлювальні роботи продовжуються», – додали в компанії.
Як повідомлялося, протягом останньої доби відновлено електропостачання 14 тис. абонентів у Донецькій області.