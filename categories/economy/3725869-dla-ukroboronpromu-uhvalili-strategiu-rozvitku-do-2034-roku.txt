Наглядова рада ДК «Укроборонпром» ухвалила Стратегію, яка визначає пріоритети роботи концерну та його підприємств на 2023-2034 рр.

Про це повідомляє Укрінформ з посиланням на пресслужбу ДК.
«Наглядова рада ухвалила Стратегію, яка визначає пріоритети для концерну та його підприємств-учасників на 2023-2034 рр. Головним завданням є сталий розвиток виробничої та технологічної бази для серійного виготовлення і постачання продукції та робіт, а також – надання послуг оборонного призначення для потреб Сил безпеки та оборони України», - йдеться в повідомленні.
Серед ключових пріоритетів Укроборонпрому та його підприємств: збереження традиційних науково-технічних і виробничих компетенцій; створення нових технологічних і виробничих компетенцій завдяки трансферу технологій від передових західних компаній; підтримка всього життєвого циклу експлуатації новітніх зразків ОВТ.
Одним із визначальних чинників у діяльності підприємств ДК буде забезпечення досягнення оперативної сумісності та взаємозамінності між озброєнням і військовою технікою Сил безпеки й оборони України та держав-членів Альянсу завдяки розвитку широкої кооперації з військово-промисловими компаніями США, а також інших країн-членів НАТО і ЄС.
Документ розроблено командою ДК «Укроборонпром» з урахуванням зміни стратегічного середовища (на світовому, регіональному та національному рівні), змін потреб Сил безпеки та оборони України в ОВТ, переформатування міжнародних ринків ОВТ тощо.
До обговорення проєкту Стратегії, крім представників вітчизняних наукових установ та організацій, залучені представники The Institute for Defense Analyses – Інституту оборонного аналізу США.
Як повідомлялось, у травні уряд оприлюднив постанову про утворення акціонерного товариства «Українська оборонна промисловість». Це – один з ключових кроків до реформування державного сектору оборонно-промислового комплексу нашої країни.
Реформа відкриває шлях до трансферу новітніх технологій, створення спільних підприємств з іноземними партнерами, залучення інвестицій, поглибленого державно-приватного партнерства. Що значно підвищить загальну ефективність державного сектору ОПК України, а також матиме особливе значення під час війни з росією та у повоєнний період.