росія, як країна-агресор, має бути виключені зі складу Європейської економічної комісії Організації Об'єднаних націй.

Про це заявив заступник міністра енергетики з питань європейської інтеграції Ярослав Демченков під час 31-ї сесії Комітету Європейської економічної комісії ООН зі сталої енергетики, передає Укрінформ із посиланням на Міненерго.
"Агресора неможливо зупинити ні поступками, ні занепокоєнням. Зупинити його можна лише демонстрацією сили. росія та її представники мають стати ізгоями в цивілізованому суспільстві, їм не місце в ЄЕК ООН", - сказав Демченков.
Він закликав учасників сесії підтримати відмову від російського палива та продовжити працювати над стійкою і екологічною енергією.
"Ми повинні бути орієнтовані на створення внутрішньої чистої генерації енергії та виробництва. Вітер і сонце не можуть бути зброєю", - наголосив Демченков.
Заступник міністра зазначив, що росія вела довгострокову сплановану діяльність із посилення залежності європейських країн від свого викопного палива.
За його словами, багато політиків хотіли вірити в ілюзію дешевої енергії та ведення бізнесу з росіянами на основі цивілізованих практик. Однак сьогодні Європа платить за ці знання зростанням цін, а Україна – десятками тисяч життів.
У Міненерго зауважили, що позицію України підтримали представники ключових країн, зокрема Польщі та США. Під час виступу представника росії делегації майже всіх країн покинули залу.
Як повідомлялося, доходи рф від експорту нафти, газу, нафтопродуктів і газового конденсату в серпні впали до $5,6 млрд порівняно з $15,7 млрд у квітні.
Після повномасштабного вторгнення рф в Україну Сполучені Штати Америки, Європейський Союз із партнерами запровадили проти рф широкі економічні санкції та обмеження іншого характеру.