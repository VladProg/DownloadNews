Апарат Верховної Ради звернувся до Міністерства фінансів із пропозицією перенаправити 30 мільйонів зекономлених бюджетних коштів на потреби сил безпеки й оборони.

Про це повідомила пресслужба Апарату ВР, передає Укрінформ.
«Апарат Верховної Ради України звернувся до Міністерства фінансів України з пропозицією перенаправити 30 мільйонів зекономлених бюджетних коштів на потреби сил безпеки й оборони», - йдеться у повідомленні.
Зазначається, що упродовж першого півріччя 2023 року понад 10 мільйонів гривень було зекономлено Радою коштом оплати праці народних депутатів, їхніх помічників-консультантів, відповідно до фактично відпрацьованого часу.
Ще 17 мільйонів гривень було зекономлено коштом відшкодування витрат, пов'язаних із виконанням депутатських повноважень і компенсації народним депутатам України вартості проїзду, оренди житла або винайму готельного номера, а також понад два мільйони гривень — коштом нарахування на оплату праці.
«З огляду на повномасштабну російську агресію та потреби Збройних сил України у захисті суверенітету й територіальної цілісності нашої держави, Апарат Верховної Ради України вважає, що зекономлені кошти мають спрямовуватись лише на підтримку сил безпеки та оборони», - зазначили у пресслужбі ВР.
16 серпня 2023 року відповідний лист із пропозицією Апарат ВР направив до Міністерства фінансів.
Як повідомлялося, від початку повномасштабного вторгнення фінансове та матеріально-технічне забезпечення діяльності Верховної Ради здійснюється із забезпеченням максимальної економії бюджетних коштів.