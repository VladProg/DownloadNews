В Україну на АЕС прибудуть моніторингові місії Міжнародного агентства з атомної енергії (МАГАТЕ) для здійснення контролю стану безпеки станцій в умовах війни.

Як передає Укрінформ, про це повідомив в.о. голови Державної інспекції ядерного регулювання Олег Коріков під час брифінгу у Медіацентрі Україна - Укрінформ.
«Україна запросила влаштувати моніторингові місії МАГАТЕ на всіх інших атомних електростанціях, включаючи і Чорнобильську. МАГАТЕ погодилося з цією пропозицією, і найближчим часом ці місії будуть розгорнуті на всіх АЕС», - зауважив він.
За словами Корікова, головна мета цих місій - моніторинг стану безпеки в умовах військових впливів, яких зазнає зараз Україна та українські ядерні установки. Саме так МАГАТЕ зможе на власні очі переконатися, як ракетні удари впливають на стан атомних станцій.
Як повідомлялося, у грудні генеральний директор Міжнародного агентства з атомної енергії Рафаель Гроссі провів переговори у Москві щодо створення зони безпеки навколо окупованої Запорізької АЕС.
Запорізьку АЕС із 4 березня захопили російські військові. Відтоді росіяни розміщують на майданчику станції військову техніку та боєприпаси, а також обстрілюють прилеглу територію.
Нині всі шість енергоблоків тимчасово окупованої Запорізької АЕС зупинені, їхнє включення блокується загарбниками. ЗАЕС продовжує постійно споживати близько 100 МВт на власні потреби від енергосистеми України.
Фото з сайту otveri.info