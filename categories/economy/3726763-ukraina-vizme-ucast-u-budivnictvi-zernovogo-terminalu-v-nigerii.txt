Міністерство аграрної політики та продовольства України і міжнародна компанія Lagos Free Zone (Tolaram Group) підписали меморандум про взаєморозуміння і спільну участь у проєкті зернового терміналу в порту Леккі, Нігерія.

Як передає Укрінформ, про це повідомляє пресслужба Міністерства аграрної політики та продовольства України.
«Співпраця Мінагрополітики та Lagos Free Zone Company буде спрямована на створення необхідної інфраструктури для забезпечення подальшого безперервного постачання української агропродукції як до Нігерії, так і до всього Африканського континенту. З основною метою - забезпечити продовольчу безпеку у регіонах, які найбільше цього потребують», - наголосив перший заступник міністра аграрної політики та продовольства України Тарас Висоцький.

Фото: Мінагрополітики
Він додав, що український аграрний сектор продовжує відігравати важливу роль у забезпеченні міжнародної продовольчої безпеки, особливо зважаючи на факт росту чисельності населення у світі.
Глибоководний порт Леккі (Lekki Deep Sea Port) в Нігерії - перший повністю автоматизований порт країни. Це спільний проєкт урядів Нігерії та штату Лагос, власника вільної зони Лагосу компанії Tolarams Group (Сінгапур) та China Harbour Engineering Company (CNEC).
Як повідомляв Укрінформ, Міністр аграрної політики та продовольства України Микола Сольський під час візиту до Нігерії у січні 2023 року обговорив з представниками нігерійськго уряду питання співпраці та розширення торговельних відносин між країнами, зокрема, створення логістичного хабу для постійних поставок зерна та продуктів харчування.
Перше фото: ОПЗ