Керівник Офісу Президента України у межах візиту до Туреччини зустрівся із головним радником Президента Турецької Республіки Ібрагімом Калином, під час якої співрозмовники обговорили ситуацію щодо Запорізької АЕС.

Про це інформує пресслужба Офісу Президента, передає Укрінформ.
«Керівник Офісу Президента України зустрівся з головним радником президента Турецької Республіки. Окремо співрозмовники торкнулися ситуації на ЗАЕС. Турецька сторона висловила свою готовність сприяти міжнародним зусиллям із запобігання ядерній загрозі», - уточнили в ОП.
Зі свого боку керівник Офісу Президента України подякував турецькій стороні за активну участь у нещодавньому звільненні 215 українських військових із російського полону і висловив сподівання на подальше сприяння Анкари у цьому питанні.
Під час зустрічі було відзначено ключову роль Туреччини в організації роботи зернової ініціативи та налагодженні експорту української агропродукції Чорним морем.
Сторони констатували, що з моменту її започаткування з українських портів вийшли понад 250 суден з більш як 5,7 млн тонн агропродукції, призначеної для країн Азії, Європи та Африки. Під час зустрічі було висловлено і сподівання на подальше безперешкодне функціонування зернової ініціативи для запобігання глобальній продовольчій кризі.
Єрмак окремо наголосив на важливості жорсткої реакції на проведення рф так званих «референдумів» на тимчасово захоплених росією українських територіях та ухвалення незаконного рішення про їх анексію, і на важливості отримання Україною надійних міжнародних гарантій безпеки, зокрема, ще до набуття нашою державою членства в НАТО.
Керівник ОП подякував турецькій стороні за принципову підтримку територіальної цілісності, незалежності та суверенітету України та за незмінну позицію щодо невизнання незаконних «референдумів».
Як уточнюється, співрозмовники обговорили й перебіг ситуації на фронті, окремі питання українсько-турецької оборонної взаємодії та підтримку національних ініціатив у межах міжнародних організацій.
Як повідомлялося, керівник Офісу Президента України Андрій Єрмак під час візиту до Турецької Республіки зустрівся з керівниками компанії Baykar, що виробляє безпілотні літальні апарати «Байрактар», Халуком і Сельчуком Байрактарами.
Фото: president.gov.ua