Міністерство захисту довкілля та природних ресурсів у 2024 році планує ухвалити рамковий закон, який імплементує європейські норми щодо зменшення викидів вуглецю, і розробити концепцію СТВ (система торгівлі викидами).

Як передає Укрінформ з посиланням на Міндовкілля, про це повідомила заступниця міністра Вікторія Кирєєва.
«Для Міндовкілля одним із основних завдань є зменшення викидів парникових газів у навколишнє середовище. Тому ми плануємо, що у 2024 році буде ухвалений рамковий закон, розроблена концепція СТВ, потім розпочинаємо тестову роботу СТВ, у 2025 році ми її продовжуємо, згодом за планом ухвалення технічного закону і далі у 2026 році ми переходимо на її повноцінний запуск», - сказала Кирєєва.
За її словами, кліматичну політику Міндовкілля з чітко визначеними часовими рамками невдовзі представить міністр Руслан Стрілець.
Зазначена робота триває в межах наближення українського кліматичного законодавства до європейського. На сьогодні в Європі система торгівлі викидами є основним інструментом їх скорочення підприємствами. Наразі система оподаткування СО2 в Україні кардинально відрізняється від європейських реалій. Наші підприємства платять 30 грн/т, тоді як у ЄС ця цифра в десятки разів більша.
Як повідомлялося, Кабінет Міністрів погодив проєкт закону «Про внесення змін до Закону України «Про альтернативні види палива» щодо створення реєстру установок, що використовують біогаз як єдиний вид палива, та проєкт закону «Про внесення змін до Податкового кодексу України щодо встановлення нульової ставки податку на викиди вуглекислого газу для таких установок.