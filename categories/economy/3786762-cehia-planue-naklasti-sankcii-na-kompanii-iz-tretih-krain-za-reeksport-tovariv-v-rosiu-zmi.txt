Влада Чехії розглядає можливість застосування санкцій проти компаній із третіх країн, які закуповують техніку в Чехії, щоб потім реекспортувати її в Росію.

Як передає Укрінформ, про це повідомляє Radio Prague International із посилання на видання Denik N.
За останні місяці Denik N виявив декілька випадків доставки в Росію товарів чеських компаній, на які було введено ембарго. Серед таких товарів були станки, експорт яких обмежений діючими санкціями, які, проте, діють лише на прямий експорт із Чехії в Росію.
Зазначається, що подібне обладнання може бути використане для виготовлення зброї.
Видання інформує, що з моменту повномасштабного вторгнення Росії в Україну експорт із Чехії в країни Центральної Азії різко зріс, і що частина поставок до Киргизстану та Казахстану прямують далі.
«Що стосується рішення з боку Чеської Республіки, то можна розглянути можливість прийняття національного закону про санкції, проте це питання спочатку необхідно обговорити із Міністерством закордонних справ», – заявив міністр промисловості та торгівлі Марек Вошалік.
Водночас він додав, що зупинити експорт конкретного виду товарів до певних країн тільки через кілька випадків із порушенням ембарго не вийде.
«Ми не можемо завдавати шкоди тим компаніям, які ретельно працюють та слідкують за дотриманням правил», – підкреслив Вошалік.
Як повідомлялося, Москва використовує прогалини в експортному контролі, закуповуючи через Китай, США, країни Європи, Азії та Близькому Сході величезну кількість західних технологій для ведення війни проти України.