Керівна рада Європейської організації вищих органів аудиту (EUROSAI) схвалила ініціативу Національного аудиторського офісу Великої Британії щодо створення спеціальної групи для підтримки Рахункової палати України.

Про це йдеться у повідомленні Рахункової палати України за підсумками засідання Керівної ради EUROSAI у Вільнюсі, передає Укрінформ.
У перший день розгляду питань порядку денного Керівна рада EUROSAI одностайно схвалила ініціативу Національного аудиторського офісу Великої Британії, представлену генеральним аудитором і контролером Ґаретом Дейвісом, згідно з якою EUROSAI створила спеціальну проєктну групу для підтримки Рахункової палати в її діяльності за умов і обставин, що виникли внаслідок війни.

За словами очільника вищого органу аудиту Британії, ця група дозволить системно, із залученням колег і кращих напрацювань з різних вищих органів аудиту, що входять до складу EUROSAI, предметно здійснювати практичну підтримку аудиторської діяльності українських колег. Також Ґарет Дейвіс підкреслив, що значна фінансова та інша допомога з боку міжнародних партнерів, зокрема європейських, обумовлює поглиблення практичної взаємодії вищих органів аудиту, членів EUROSAI з Рахунковою палатою. Він зазначив, що низка робочих консультацій між Рахунковою палатою України та Національним аудиторським офісом Британії дозволили опрацювати оптимальний формат такої взаємодії та забезпечити синергію цієї підтримки з іншими проєктами щодо підвищення потенціалу та інституційної спроможності Рахункової палати.
У Рахунковій палаті зауважили, що йдеться про проєкт ЄС «Змінення потенціалу зовнішнього аудиту в Україні відповідно до міжнародних стандартів» (EU4ACU) та проєкт зміцнення спроможності Рахункової палати (РП-USAID-GAO), що реалізуються українськими аудиторами разом з європейськими та американськими колегами.
Як повідомлялося, у лютому Агентство з міжнародного розвитку (USAID) і Рахункова палата США ( USGAO) започаткували проєкт для підвищення підзвітності Рахункової палати України.