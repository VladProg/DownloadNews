Сполучені Штати вважають, що встановлення ліміту на ціну для російської нафти на міжнародному ринку працює ефективно та очікують, що Індія продовжить закупляти пальне у росіян відповідно до введених обмежень.

Про це заявив у вівторок під час пресбрифінгу, присвяченого запланованому візиту прем’єр-міністра Індії в Вашингтон представник Білого дому Джон Кірбі, передає власний кореспондент Укрінформу.
«Обмеження ціни (для російської нафти – ред.) працює», - зауважив представник адміністрації США.
Він зазначив, що ефективність цього інструменту була доведена, насамперед, збереженням наявності нафти на міжнародних ринках, а також відсутністю надприбутків у Росії.
«Ми сподіваємося, що вони (уряд Індії – ред.) продовжать здійснювати закупівлі відповідно до (встановленого – ред.) обмеження, бо воно працює і має свій вплив щодо підтримки стабільності пропозицій на ринку, однак не дозволяє Путіну наживатися на цьому», - зазначив Кірбі.
Як повідомляв Укрінформ, Індія збільшила імпорт російської нафти в десять разів та в майбутньому планує підвищити цей показник.