НЕК “Укренерго” приєдналася до Ukraine Energy Initiative за підтримки ООН в Україні. Ініціатива спрямована на створення глобальної галузевої коаліції для відновлення та декарбонізації української енергетики.

Як передає Укрінформ, про це повідомляє НЕК «Укренерго» у Телеграмі.
«Створення за сприяння ООН глобальної галузевої коаліції дозволить об’єднати та скоординувати зусилля міжнародних та регіональних компаній для відновлення, модернізації та декарбонізації енергетичного сектору України і допоможе прискорити цей процес», – йдеться у повідомленні.
У компанії зазначили, що енергетика України зазнала масштабних руйнувань: внаслідок російських атак пошкоджень зазнали всі теплові електростанції, деякі гідроелектростанції, понад 40% мереж Укренерго, а також мережі обленерго. Для повного відновлення необхідні значні інвестиції, які за оцінкою Світового банку у найближчі 10 років сягають до 37 мільярдів доларів.
«Ми бачимо необхідність відновлення з впровадженням найсучасніших технологій та заходів, спрямованих на декарбонізацію економіки країни та досягненню цілей європейського «зеленого переходу», – додали в компанії.
Як повідомлялося, Ukraine Energy Initiative - це українська енергетична ініціатива, яка об’єднає партнерів у створенні широкої галузевої коаліції, завдання якої — прискорити відновлення енергетичного сектора України. Ця ініціатива є частиною нової цифрової платформи для об’єднання бізнесу Великобританії та України. Сьогодні до ініціативи вже долучаються міжнародні та українські компанії, серед них і Група ДТЕК.