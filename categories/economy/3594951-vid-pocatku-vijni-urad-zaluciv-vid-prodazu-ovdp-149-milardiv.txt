Уряд від початку повномасштабної війни залучив від продажу облігацій внутрішньої державної позики (ОВДП) 149,1 млрд грн в еквіваленті.

Як передає Укрінформ, про це повідомляє пресслужба НБУ.
"Упродовж повномасштабної війни росії проти України уряд залучив від розміщення ОВДП на аукціонах 100 217,7 млн грн, 1 072,5 млн дол. США та 468,4 млн євро й направив на погашення за внутрішніми борговими цінними паперами 164 209,9 млн грн, 1 681,2 млн дол. США та 168,0 млн євро", - йдеться в повідомленні.
Зазначається, що з квітня до серпня, а також із початку жовтня сальдо внутрішніх боргових операцій уряду було від'ємним, і за підсумками 1 – 16 жовтня, зокрема, становило 16,5 млрд грн.
У березні та вересні обсяги залучених урядом коштів на аукціонах із продажу ОВДП перевищували витрати на погашення внутрішніх боргових інструментів.
При цьому впродовж дії воєнного стану Міністерство фінансів підвищувало дохідності за низкою гривневих паперів (максимальна дохідність становила 16% річних), а також за всіма доларовими ОВДП (максимальна дохідність – 4,5% річних). Ставки за гривневими військовими облігаціями на 3 місяці, а також за ОВДП, номінованими в євро, поки не змінювались і становлять 9,5% річних та 2,5% річних відповідно.
Міністерство фінансів 13 жовтня здійснило погашення валютних військових ОВДП на суму 141,85 млн дол. США.
Як повідомлялося, у зв’язку з російською агресією український уряд ухвалив рішення про поетапний випуск військових облігацій. Планується здійснити державні внутрішні запозичення в обсязі до 400 млрд грн.
Мінфін проводить аукціони з продажу ОВДП щовівторка, починаючи з 1 березня.