До стабілізаційних відключень електрики можна буде повернутися після збільшення потужностей в системі.

Про це в ефірі телемарафону сказав виконавчий директор ДТЕК Дмитро Сахарук, передає Укрінформ.
"Зараз головна умова, щоб не було нових обстрілів, і якщо їх не буде, то я думаю, це питання тижнів, коли буде можливість повністю відновити ту генерацію, яка була пошкоджена внаслідок останнього обстрілу минулого тижня... Ми зможемо повернутися до графіків відключень, коли люди знають, коли світло буде вимкнене", - сказав Сахарук.
Він зазначив, що у Києві, зокрема, зараз намагаються вимикати світло якомога ближче до графіків, але в деяких районах столиці застосовуються аварійні виключення, бо відбуваються локальні перенавантаження мережі.
Як повідомляв Укрінформ, 23 листопада російські війська завдали по Україні чергового масованого удару. Унаслідок ворожої атаки пошкоджень зазнали об'єкти енергетичної інфраструктури, відбулося тимчасове знеструмлення всіх атомних станцій, більшості теплових і гідроелектростанцій.