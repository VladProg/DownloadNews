Генерація України станом на 3 травня повністю забезпечує потреби споживачів в електроенергії, але у східних областях є пошкодження через обстріли ворога.

Як передає Укрінформ, про це повідомляє НЕК «Укренерго» у Фейсбуці.
«Станом на 3 травня виробництва електроенергії достатньо для покриття споживання. Сонячна погода та водопілля сприяють активній роботі гідроелектростанцій та електростанцій з відновлюваних джерел енергії. Це допомагає компенсувати зменшення частки теплових та атомних електростанцій, що виникло через початок літніх ремонтних кампаній», – йдеться у повідомленні.
Зазначається, що триває експорт електроенергії у Молдову. Польща через зниження споживання під час тривалих свят додаткової електроенергії не потребує. Імпорту електроенергії в Україну наразі не відбувається.
У східних областях ворог знову завдав пошкоджень в мережах обленерго. На Сумщині двома авіабомбами прицільно знищено один з об’єктів розподільчих електромереж, без світла залишилось понад 4 тисячі абонентів. Артобстрілами також пошкоджені розподільчі мережі у Чернігівській, Харківській, Донецькій областях. Там, де дозволяє безпекова ситуація, тривають ремонтні роботи.
«Ремонтні роботи продовжуються на всіх об’єктах високовольтної мережі, які зазнали російських атак. Відновлення рівня надійності енергопостачання, який був до масованих обстрілів, потребує багато ресурсу та часу», – додали в Укренерго.
Як повідомлялося, армія рф за добу здійснила атаки на 11 областей України, є загиблі і поранені.