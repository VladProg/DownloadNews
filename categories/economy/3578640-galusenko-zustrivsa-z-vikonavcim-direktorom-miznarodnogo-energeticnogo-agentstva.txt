Міністр енергетики Герман Галущенко та виконавчий директор Міжнародного енергетичного агентства (МЕА) Фатіх Біроль обговорили посилення енергетичної безпеки на європейському континенті.

Як передає Укрінформ, про це повідомляє пресслужба Міненерго.
«Центральною темою зустрічі стало посилення енергетичної безпеки на європейському континенті з огляду на спровоковану росією кризу на газовому ринку», - йдеться в повідомленні.
Галущенко проінформував виконавчого директора МЕА, що після синхронізації з ENTSO-E українська енергосистема демонструє свою стійкість, попри понад 200 днів роботи в умовах війни. Він наголосив на готовності України допомогти європейським партнерам пройти майбутній важкий осінньо-зимовий період, використовуючи можливості експорту української електроенергії. Його використання повною мірою дозволить державам ЄС замістити 5-6 млрд кубометрів російського газу, нагадав міністр. Також Галущенко підкреслив можливість використання країнами Європи одних з найбільших на континенті українських підземних газових сховищ на вигідних умовах.
Фатіх Біроль своєю чергою наголосив, що Україна відіграє важливу роль у забезпеченні енергетичної безпеки в Європі та за її межами.
Він зазначив, що МЕА продовжує зміцнювати відносини з Україною, щоб підтримати її потреби у відновленні та допомогти побудувати нове енергетичне майбутнє після завершення війни.
Як повідомлялося, у липні 2022 року Україна приєдналася до Міжнародного енергетичного агентства як асоційований член. Спільнота МЕА забезпечує близько 75% світового попиту на енергію і охоплює більш як 5 млрд споживачів.
Фото: Міненерго