У жовтні "Марганецький ГЗК" призупинив видобуток та переробку сирої марганцевої руди. Колектив перебуває в простої, лише деякі підрозділи зайняті ремонтними роботами.

Як передає Укрінформ, про це повідомляє пресслужба підприємства.
"Причин зупинки підприємства декілька. Насамперед військова агресія зі сторони російської федерації, яка "базується" на тимчасово окупованому лівому березі Дніпра, адже дії окупантів призвели до втрати води в Каховському водосховищі"... - йдеться у повідомленні.
Зазначається, що через це неможливо поповнити запаси технічних резервуарів води, яка використовується для збагачення сирої марганцевої руди Грушівською збагачувальною фабрикою.
Якийсь час на комбінаті функціонували тільки шахти. Проте розконсервовувати вибої, які були підготовлені для майбутньої роботи, сенсу не було, і підприємство врешті-решт призупинило і роботи з видобутку.
Серед основних причин зупинки також названо ворожі артилерійські обстріли по об’єктах та інфраструктурі промислового майданчика.
"На жаль, для відновлення інфраструктури комбінату треба дуже багато часу, фінансів та сил, і поки окупанти знаходяться на лівому березі Дніпра, ці дії виконувати неможливо. Найбільше через артилерійські обстріли постраждала Грушівська збагачувальна фабрика, оскільки за декілька обстрілів вона отримала значні пошкодження", - деталізували у пресслужбі.
Наразі комбінат перебуває в простої, але частина робітників займається ремонтно-відновлювальними роботами.
За словами головного інженера Марганецького ГЗК Романа Зленка, головні об’єкти ремонту зараз - Грушівський кар’єр і дільниця шламового господарства та зворотного водопостачання.
Як повідомлялось, у жовтні АТ “Об'єднана гірничо-хімічна компанія” (ОГКХ) відновило відвантаження ільменітового концентрату з Іршанського ГЗК до Європи.

Фото: mgok.dp.ua