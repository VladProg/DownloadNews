Повоєнна відбудова України повинна передбачати широке економічне і соціальне відновлення, а не лише фізичну відбудову зруйнованих російськими обстрілами об’єктів та інфраструктури.

Як передає кореспондент Укрінформу, таку думку на берлінській міжнародній конференції з відновлення України висловив економічний радник Президента України, науковець Кембриджського університету Олександр Роднянський.
«Всі ініціативи з відбудови України потрібно поєднати на основі трьох підходів. Перший – потрібно фокусуватися на широкому економічному і соціальному відновленні, а не лише фізичній відбудові об’єктів та інфраструктури», - вважає Роднянський.
За його словами, такий підхід передбачає першочергове відновлення житла й інфраструктури життєзабезпечення, оскільки «в Україні зруйновано понад 310 тисяч будинків, які необхідно відремонтувати якнайшвидше».
Водночас, зауважив радник Президента, близько 80% житлового фонду України збудовано ще в радянські часи, тому «завданням на середньострокову перспективу є переобладнання таких будинків для підвищення їхньої енергоефективності», що, зокрема, дасть змогу економити близько 60 мільйонів кубометрів природного газу на рік.
«Ми хочемо відбудовувати, але хочемо робити це (відновлене житло – ред.) кращим», - сказав Роднянський.
У соціальному вимірі, зазначив він, потрібно розробляти довгострокові стратегії повоєнної адаптації учасників бойових дій і постраждалих від російської агресії громадян, яким важко буде повернутись до мирного життя після жахіть війни.
По-друге, на думку промовця, для швидкого відновлення потрібні керовані сильні державні інституції та органи, які не дублюватимуть один одного і будуть ефективно взаємодіяти й реалізовувати плани відбудови.
«В ідеалі найкраще було б мати одне вікно, одну інституцію, яка координує цей процес», - сказав радник Президента, додавши, що при цьому варто враховувати успішний досвід інших держав і «впроваджувати чіткі процедури контролю, нагляду, тендерів і моніторингу».
Третій підхід передбачає координацію фінансування від міжнародних донорів відбудови України.
«Ми сподіваємося, що зможемо керувати цими потоками від міжнародних партнерів настільки ефективно, наскільки ми можемо, й залучати різноманітні джерела фінансування, бюджетне фінансування, під конкретні проєкти», - зауважив Роднянський.
Як повідомляв Укрінформ, 25 жовтня на відкритті Міжнародної експертної конференції з питань відновлення, реконструкції та модернізації України у Берліні федеральний канцлер Німеччини Олаф Шольц заявив, що відбудова України буде «планом Маршалла XXI століття» і можливістю для побудови більш стійкої та міцної країни.
Фото: Instagram