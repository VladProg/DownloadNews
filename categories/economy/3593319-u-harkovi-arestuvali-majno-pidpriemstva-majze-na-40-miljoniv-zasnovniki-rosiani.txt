Суд арештував майно харківського підприємства та корпоративні права його засновників-громадян російської федерації на загальну суму майже 40 млн грн.

Як передає Укрінформ, про це повідомляє Офіс генерального прокурора.
«Суд задовольнив клопотання прокурора Шевченківської окружної прокуратури м. Харкова та наклав арешт на нежитлові приміщення підприємства вартістю майже 38 млн грн та корпоративні права його засновників-громадян рф у сумі понад 600 тис. грн. Наразі триває передача активів в АРМА», - ідеться в повідомленні.
За процесуального керівництва окружної прокуратури здійснюється досудове розслідування у кримінальному провадженні за фактом колабораційної діяльності (ч. 4 ст. 111-1 Кримінального кодексу України).
За даними слідства, серед засновників харківського підприємства - троє громадян рф, які проживають у москві та у Бєлгороді. Вони отримують в Україні прибуток від господарської діяльності ТОВ та сплачують податки до державного бюджету рф.
Крім того, існує значний ризик прийняття рішень керівництвом щодо подальшого забезпечення на території України провадження господарської діяльності у взаємодії з державою-агресором.
Досудове розслідування проводять слідчі Харківського районного управління поліції №3 ГУНП в Харківській області за оперативного супроводу співробітників Управління СБУ в Харківській області.
Як повідомляв Укрінформ, у жовтні Національне агентство України з питань виявлення, розшуку та управління активами, одержаними від корупційних та інших злочинів (АРМА) отримало 301,6 млн грн від чергової проданої на аукціоні партії арештованого російського аміаку.