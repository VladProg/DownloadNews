Національна комісія, що здійснює державне регулювання у сферах енергетики та комунальних послуг (НКРЕКП), закликає операторів системи розподілу (ОСР) електроенергії рівномірно розподіляти між споживачами обсяги зниження споживання.

Про це сказав голова НКРЕКП Костянтин Ущаповський під час засідання регулятора, повідомляє кореспондент Укрінформу.
"Згідно із Кодексом системи розподілу, під час складання графіків відключень оператор не повинен допускати дискримінацію між споживачами та електропостачальниками та повинен забезпечити максимально можливий рівномірний розподіл обсягів зниження споживання", - сказав Ущаповський.
Він наголосив, що нерівномірне застосування графіків відключень може спровокувати соціальну напругу. За словами очільника НКРЕКП, регулятор надав обленерго настанову щодо недискримінаційного підходу при застосуванні графіків відключень.
Як повідомлялося, із 10 жовтня росія завдає масованих ударів ракетами та дронами-камікадзе по енергетичній інфраструктурі України. Наразі росіяни пошкодили близько 40% енергетичної інфраструктури.
Задля збереження керованості енергосистеми та забезпечення відновлювальних робіт НЕК "Укренерго" розпорядилося застосовувати погодинні графіки відключення споживачів.
Фото: ЕнергоБізнес