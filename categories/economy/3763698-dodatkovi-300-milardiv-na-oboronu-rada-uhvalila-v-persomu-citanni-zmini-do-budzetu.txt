Верховна Рада підтримала у першому читанні проєкт Закону України про внесення змін до Закону України «Про Державний бюджет України на 2023 рік» щодо фінансового забезпечення сектору безпеки і оборони.

Як передає Укрінформ, про це повідомляє пресслужба Мінфіну.
Законопроєктом передбачено збільшення видатків державного бюджету на 328,5 млрд грн, зокрема, за загальним фондом - на 322,5 млрд грн та спеціальним фондом 6,0 млрд грн (шляхом збільшення надходжень в рамках програм бюджетної підтримки Європейського Союзу) для забезпечення реалізації проєктів щодо відновлення інфраструктури.
Запропоноване збільшення видатків передбачається здійснити шляхом скорочення видатків загального фонду з урахування пропозицій головних розпорядників коштів на загальну суму 11,4 млрд грн, зокрема враховано економію коштів з обсягу платежів з обслуговування державного боргу на 10,7 млрд грн, збільшення доходів на 26,1 млрд грн (загальний фонд – 20,1 млрд грн, спеціальний фонд – 6,0 млрд грн - шляхом збільшення надходжень в рамках програм бюджетної підтримки Європейського Союзу). Також шляхом збільшення обсягу державних запозичень загального фонду на 298,8 млрд грн.
При цьому збільшено обсяг платежів з погашення державного боргу на 8,2 млрд грн, в тому числі погашення внутрішнього боргу збільшене на 23,6 млрд грн, погашення зовнішнього боргу зменшене на 15,4 млрд гривень.
Крім того, в законопроєкті передбачена бюджетна програма Міненерго для фінансової підтримки суб’єктам підприємництва паливно-енергетичного комплексу в обсязі 350 млн грн.
Як повідомлялось, Кабінет Міністрів зареєстрував у Верховній Раді законопроєкт “Про Державний бюджет України на 2024 рік”.