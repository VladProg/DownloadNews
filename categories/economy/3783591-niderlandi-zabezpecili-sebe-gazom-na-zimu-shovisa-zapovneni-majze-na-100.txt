Газу на зиму в Нідерландах більш ніж достатньо, сховища заповнені майже на 100%.

Про це повідомляє Укрінформ з посиланням на Het Parool.
“Газосховища в Нідерландах заповнені на 99,6%”, - йдеться у повідомленні.
Зазначається, що європейські газосховища заповнені майже так само.
На користь Нідерландам зіграла тепла осінь. Поза сумнівом, допомагає також і те, що жителі Нідерландів та компанії намагаються заощаджувати та споживають значно менше газу. Торік споживання газу становило 31 мільярд кубометрів, що є найнижчим показником з 1972 року.
“Ми в хорошій формі і можемо впоратися з холодною зимою”, - підсумовує Мартієн Віссер, викладач із енергетичного переходу та менеджер зі стратегії в Gasunie (нідерландська газотранспортна компанія – ред.).
Його підтримує експерт з енергетики Джиллес ван ден Бойкель з Гаазького центру стратегічних досліджень (HCSS). “Минулорічна криза минула і, швидше за все, не повернеться найближчим часом”, - зазначив він.
Проте не виключено, визнають обидва експерти, що у разі подальшого загострення ситуації на Близькому Сході це може мати значні наслідки для цін на газ і нафту.
Як повідомляв Укрінформ, до України у квітні-жовтні 2023 року імпортували 3,2 мільярда кубометрів газу з Європейського Союзу та Молдови.