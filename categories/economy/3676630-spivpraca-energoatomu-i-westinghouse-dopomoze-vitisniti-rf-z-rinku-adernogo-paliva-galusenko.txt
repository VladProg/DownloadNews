Співпраця фахівців НАЕК «Енергоатом» та американської компанії Westinghouse допоможе витіснити росію зі світового ринку ядерного палива.

Як передає Укрінформ з посиланням на пресслужбу Міненерго, про це зазначив міністр енергетики Герман Галущенко,
«Результати нашої кооперації надихають і дають впевненість у тому, що вже цього року ми посунемо росію з переліку гравців на ринку ядерного палива. Цьому сприятиме тісна та плідна співпраця фахівців Westinghouse та Енергоатому», - зазначив очільник Міненерго.
За його словами, сьогодні питання найшвидшого позбавлення залежності від російського ядерного палива є важливим не тільки України, але й усієї Європи.
Галущенко нагадав, що Україна почала шлях диверсифікації постачання ядерного палива задовго до військової агресії росії. Завдяки цьому після початку повномасштабного вторгнення наша держава остаточно відмовилась від ядерного палива російського походження.
Як повідомлялось, восени 2021 року Енергоатом та американська Westinghouse Electric Company підписали меморандум про будівництво п'яти енергоблоків АЕС в Україні, а влітку 2022-го - підписали угоди про збільшення енергоблоків, які будуватимуться за технологією AP 1000 в Україні, до дев'яти.
У липні 2022 року стало відомо, що з Westinghouse підписано контракт на розробку оновленого техніко-економічного обґрунтування будівництва двох блоків AP1000 на Хмельницькій АЕС.
На паливо американської компанії Westinghouse Electric Sweden AB уже переведені сім енергоблоків українських атомних електростанцій, у планах - до 2024 року, мають забезпечуватися усі енергоблоки.
Фото: Міненерго