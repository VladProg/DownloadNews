Кабінет Міністрів звільнив Юрія Болоховця з посади голови Державного агентства лісових ресурсів і планує призначити його керівником держпідприємства «Ліси України».

Про це кореспонденту Укрінформу повідомили в Офісі Президента України.
«На засіданні 28 квітня Кабінет Міністрів звільнив Юрія Болоховця з посади голови Держлісагентства у зв’язку з переходом на іншу посаду. Його планують призначити генеральним директором ДП "Ліси України", - зазначили в ОП.
Як підкреслили в ОП, Болоховець очолює Держлісагентство з 2021 року, і за цей час у лісовій галузі відбулося багато важливих змін, зокрема, почалася розбудова сучасної системи протидії пожежам, переведено на прозорі електронні біржові аукціони реалізацію деревини, будуються сучасні насіннєво-селекційні центри тощо.
Під час війни лісова галузь не лише вистояла, її економічні показники стабільно зростають. По всіх напрямах роботи є абсолютна підтримка європейських партнерів.
Відтак, для подальшого успішного проведення реформи лісової галузі виникла необхідність посилити управління держпідприємством, яке безпосередньо реалізовуватиме всі передбачені зміни.
Як повідомлялося, у першому кварталі 2023 року дохід ДП "Ліси України" становив 4,6 млрд грн, перевершивши довоєнний результат підприємств Держлісагентства. Прибуток зріс майже у два рази до приблизно 500 млн грн. Реалізація лісопродукції збільшилася до 2,3 млн куб м.