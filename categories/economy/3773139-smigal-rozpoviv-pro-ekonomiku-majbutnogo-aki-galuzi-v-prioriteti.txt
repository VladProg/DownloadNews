Військово-промисловий комплекс, агросектор, ІТ та енергетика є ключовими секторами, які стануть основою економіки майбутнього.

На цьому наголосив Прем’єр-міністр Денис Шмигаль у своєму виступі на Київському міжнародному економічному форумі, передає Укрінформ із посилання на Урядовий портал.
«ВПК. Зростаємо в цьому секторі. Маємо велике державне замовлення. На закупівлі Міноборони передбачається 400 млрд грн цього й наступного року. Цьогоріч додатково спрямували 40 млрд грн на закупівлю дронів», — сказав Шмигаль.
Загалом він акцентував увагу на шістьох секторах, які стануть основою економіки майбутнього: військово-промисловий комплекс, аграрна галузь, енергетика, ІТ, будівництво та машинобудування. Так, за словами Прем’єр-міністра, аграрний сектор, становить основну частку валютних надходжень держави. Він наголосив, що переробка має стати ключовим фактором зростання ВВП в майбутньому.
«Енергетика. Можемо бути газовим сейфом Європи. Вже сьогодні більше 3 млрд куб. м газу європейські компанії зберігають у наших сховищах. Будемо частиною європейського енергетичного ринку. Робимо наголос спільно з Європою та США на виробництві водню в майбутньому, що створюватиме додаткові можливості», - зауважив Шмигаль.
Як зазначив Прем’єр-міністр, ІТ — одна зі сфер, яка минулого й цього року показала велике зростання. Будівництво також стане важливим напрямком, адже після закінчення війни Україна відновлюватиме все житло й інфраструктуру.
«Шоста галузь — наше машинобудування. Будемо стимулювати з бюджету та збільшувати замовлення: не лише для сектору безпеки й оборони, але й для цивільного сектору, для потреб відновлення та функціонування економіки», — підкреслив глава уряду.
Як повідомлялося, раніше Шмигаль зазначив, що 2023 році Україні вдалося змінити багато негативних економічних тенденцій, що склалися через повномасштабну агресію Росії.