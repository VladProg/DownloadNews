Уряд Норвегії підписав угоду зі Світовим банком про надання 1 мільярда норвезьких крон на відновлення пошкодженої внаслідок російських ракетних ударів інфраструктури в Україні.

Як передає Укрінформ, про це йдеться у пресрелізі уряду.

“Існує нагальна потреба відремонтувати систему електропостачання та іншу інфраструктуру в Україні після кампанії бомбардувань росією цивільних об’єктів. Я рада, що ми сьогодні підписали угоду про надання 1 мільярда норвезьких крон (100 млн доларів), щоб допомогти швидко розпочати ремонтні роботи”, - заявила глава МЗС Норвегії Аннікен Гуйтфельдт після підписання документа з регіональним директором Світового банку у Східній Європі Арупом Банерджі.

Зазначається, що ці кошти Норвегії спрямовуються через багатодонорський Трастовий фонд допомоги, відновлення, реконструкції та реформ Світового банку в Україні (URTF).

“Світовий банк використовуватиме цей фонд для продовження мобілізації кризової підтримки української влади разом із підтримкою ремонту критичної інфраструктури та більш довгострокової реконструкції”, - йдеться у пресрелізі.

Раніше Норвегія надала 300 мільйонів норвезьких крон бюджетної підтримки уряду України через Світовий банк. Ці кошти були спрямовані на виплату заробітної плати медперсоналу, вчителям та бюджетникам, а також на виплату пенсій та соціальних виплат.

Як повідомляв Укрінформ, Європейська Комісія та Європейський банк реконструкції та розвитку (ЄБРР) провели 8 грудня конференцію за участю міністрів України, Молдови, Польщі та Румунії та погодили фінансовий пакет в обсязі 1 мільярда євро для розвитку «коридорів солідарності», що були створені для доставки українського експорту на європейський та світовий ринки.