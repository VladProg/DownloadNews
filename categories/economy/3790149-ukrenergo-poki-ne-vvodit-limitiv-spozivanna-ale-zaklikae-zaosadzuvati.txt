Диспетчерський центр НЕК "Укренерго" шукає шляхи покриття дефіциту в енергосистемі, який виник 22 листопада внаслідок збільшення споживання електроенергії, наразі ліміти по областях не вводять.

Як передає Укрінформ, про це повідомляє НЕК "Укренерго" у Фейсбуці.
"В енергосистемі зафіксовано і прогнозується протягом дня дефіцит електроенергії. Причини: збільшення споживання через похолодання спричинило додаткове навантаження на електростанції. Частину енергоблоків ще відбудовують після влучань російських ракет та дронів, а відновлені не можуть нести таке ж навантаження, як до пошкодження. Диспетчерський центр «Укренерго» шукає можливості покриття дефіциту", - йдеться у повідомленні.
Водночас, як повідомила у коментарі пресслужба компанії, Укренерго наразі не доводила до областей лімітів споживання електроенергії:
"Поки що на сьогодні диспетчерський центр лімітів до областей не доводив, і графіки вводити не планує", - наголосили у пресслужбі.
Укренерго закликає українців ощадливо споживати електроенергію протягом доби: не вмикати одночасно потужні електропристрої, вимикати світло в порожніх приміщеннях, перенести прання на нічні години.
Зазначається, що вечірній максимум споживання електроенергії 21 листопада був на 9% вищим, ніж 14 листопада.
У середу, 22 листопада, імпорт електроенергії запланований у денні та нічні години зі Словаччини, Румунії, Молдови загальним обсягом 2 707 МВт-год. Експорт здійснювався у нічні години мінімального споживання до Словаччини та Румунії загальним обсягом 720 МВт-год.
Як повідомлялося, в Україні 20 листопада 2023 року в аварійний ремонт виведено 5 енергоблоків теплоелектростанцій.