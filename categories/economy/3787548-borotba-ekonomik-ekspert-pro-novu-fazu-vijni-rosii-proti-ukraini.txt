У розв'язаній Росією війні проти України настала нова фаза – боротьба економік.

Про це в ефірі Українського радіо сказав експерт з військових питань Інституту євроатлантичного співробітництва Ігор Козій.
"Ми не повинні долати ворога в рожевих окулярах. Бо це стає небезпечним. Ця небезпека зароджується всередині суспільства. Є процеси, які ведуть до деструктивних дій всередині самої РФ. І нам ці процеси треба підтримувати", - зазначив експерт.
Він додав, що є інші речі, які нікуди не зникають: оборонно-промисловий комплекс РФ, її людський ресурс. "Треба зрозуміти, що зараз воюють не стільки збройні сили, як економіки держав. Я б хотів побачити Прем'єр-міністра України поруч із головнокомандувачем ЗСУ, який планує операцію відповідно до своєчасних поставок озброєння і техніки. А якщо генерал не знає, скільки у нього завтра буде боєприпасів, скільки техніки він зможе надати на полі бою, йому важко планувати певну операцію", - сказав Козій.
Як повідомляв Укрінформ, західні партнери реалізують повний кейс зі збільшення виробництва зброї та боєприпасів для України, але на це потрібен час.
ЄС взяв на себе політичні зобов’язання протягом року передати Україні 1 мільйон снарядів, включаючи боєприпаси калібру 155 мм.
Фото з сайту ukr.radio