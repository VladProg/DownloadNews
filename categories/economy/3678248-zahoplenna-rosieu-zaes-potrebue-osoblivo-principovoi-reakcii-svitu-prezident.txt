Президент Володимир Зеленський у річницю захоплення російськими загарбниками Запорізької атомної електростанції закликав світ до особливо принципової реакції.

Як передає Укрінформ, про це Зеленський написав у Твіттері.
Він нагадав, що “рік тому російська держава-терорист уперше в історії людства взяла в “заручники” атомну станцію – Запорізьку АЕС. росія обстрілювала станцію, під прикриттям АЕС обстрілює наші міста, перетворила територію Запорізької станції де-факто на військовий полігон”.
“Ця особливо цинічна форма терору потребує особливо принципової реакції світу. Потрібні глобальні санкції проти атомної галузі рф, потрібне негайне повернення повного контролю України над ЗАЕС”, – заявив Президент.

Зеленський подякував МАГАТЕ за співпрацю заради повернення безпеки.

Як повідомляв Укрінформ, російські війська захопили ЗАЕС у ніч проти 4 березня. Загарбники розмістили на майданчику станції військову техніку та боєприпаси, постійно обстрілюють як прилеглу територію, так і саму станцію, руйнуючи лінії електропередачі і спричиняючи відключення зовнішнього живлення.
Зеленський наприкінці 2022 року заявив, що на території Запорізької АЕС перебувають близько 500 російських загарбників.