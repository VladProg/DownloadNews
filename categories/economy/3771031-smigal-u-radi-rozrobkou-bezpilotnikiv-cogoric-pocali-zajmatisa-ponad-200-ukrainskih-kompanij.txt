Держава працює над посиленням власних оборонних спроможностей та відновленням.

Як повідомив у Телеграм Прем'єр-міністр Денис Шмигаль, про це він розповів під час «Години запитань до уряду» у Верховній Раді, передає Укрінформ.
«Були радикально змінені підходи до розвитку українського ВПК, а на базі Укроборонпрому створено нову компанію за сучасними стандартами корпоративного управління. Шлях дрону від розробки до його закупівлі тепер максимально короткий. За рік виробництво дронів виросло в сотню разів. Розробкою безпілотників почали займатися понад 200 українських компаній», - заявив Шмигаль.
Також, за його словами, одним із пріоритетів роботи уряду є реалізація програми швидкого відновлення. У 2023 році з Фонду ліквідації наслідків збройної агресії на різні програми відновлення було виділено 62,3 млрд грн.
Шмигаль зазначив, що активно реалізовується запроваджена урядом програма єВідновлення. За його словами, погоджено виплати на ремонти осель для 16 тисяч українських родин, а також впроваджуються житлові сертифікати для тих, чиє житло повністю зруйноване.
«Запускаємо ринок послуг із гуманітарного розмінування. Держава повністю або частково буде компенсувати витрати. У Держбюджеті-2024 на гуманітарне розмінування закладено 2 млрд грн», - заявив глава уряду.
Як повідомляв Укрінформ, уряд заклав у проєкті держбюджету 40 млрд грн на програми підтримки економічного відновлення та допомоги українському бізнесу.