Станом на 25 листопада обсягів генерації електроенергії в Україні достатньо для забезпечення потреб споживачів.

Як передає Укрінформ з посиланням на Міністерство енергетики України, про це в ефірі загальнонаціонального телемарафону «Єдині новини» повідомила заступник міністра енергетики Світлана Гринчук.
«Наразі в Україні цілком вистачає генерації електроенергії для забезпечення потреб споживачів. У планових відключеннях світла немає потреби у жодному з регіонів країни», - йдеться в повідомленні.
За словами Гринчук, дефіцит, який спостерігався в енергосистемі протягом двох діб, був пов’язаний з роботами на теплових енергоблоках, які в аварійному порядку вийшли в ремонт.
«Причини з’ясовуються, але більшість із енергоблоків уже відновлено, і на цей момент ми не потребуємо аварійного імпорту. Генерації достатньо, щоб покривати все споживання», - підкреслила заступниця міністра.
Вона додала, що у разі виникнення потреби Україна зможе звертатися до сусідніх європейських країн по допомогу для імпорту електроенергії, пропускні спроможності для якого наразі становлять 1,2 ГВт, та можуть невдовзі бути збільшені.
Як повідомлялося, НЕК "Укренерго" 23 листопада застосовувало аварійну допомогу з Румунії для покриття дефіциту в енергосистемі.