На зустрічі міністрів фінансів ЄС у Брюсселі у вівторок Угорщина заблокувала виділення Україні 18 мільярдів євро макрофінансової допомоги у 2023 році.

Про це повідомив редактор Радіо Свобода в Європі Рікард Йозвяк у Твіттері, передає Укрінформ.
«Як і очікувалося, на сьогоднішній зустрічі міністрів фінансів ЄС у Брюсселі не було надано зеленого світла щодо 18 мільярдів євро для України. Угорщина все ще блокує, щоб забезпечити свої власні кошти ЄС. Дуже емоційні дебати, в яких Будапешт був розкритикований усіма, але безрезультатно», - написав він.
Як повідомляв Укрінформ, у листопаді Європейський Парламент більшістю голосів підтримав пропозицію Єврокомісії та ухвалив рішення щодо виділення для України надзвичайної макрофінансової допомоги (МФД+) в обсязі 18 мільярдів євро, з розрахунку 1,5 мільярда євро щомісяця протягом наступного року, для підтримки стійкості держави в умовах російської агресії та для виконання ключових соціальних функцій.
Раніше міністр закордонних справ Угорщини Петер Сіярто заявив, що його країна не підтримує ідею колективного запозичення ЄС на ринку капіталів для допомоги Україні. Така позиція Угорщини може бути проявом тиску на ЄС, який поки що утримує значні кошти на відновлення Угорщини після пандемії COVID-19 під приводом невідповідності деяких рішень уряду Угорщини принципам верховенства права та поваги до прав людини. Єврокомісія сподівається досягти позитивного рішення на переговорах з Угорщиною щодо виділення МФД+ для України.