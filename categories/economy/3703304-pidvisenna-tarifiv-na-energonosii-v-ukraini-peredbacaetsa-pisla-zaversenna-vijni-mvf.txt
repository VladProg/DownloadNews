Основні заходи з реформування українського енергетичного сектору, у тому числі підвищення тарифів на енергоносії, будуть визначені на другому етапі виконання програми розширеного фінансування (EFF) України після закінчення війни.

Як передає Укрінформ, про це заявив постійний представник Міжнародного валютного фонду (МВФ) в Україні Ваграм Степанян в інтерв'ю "Інтерфакс-Україна".
"Реформи та заходи в енергетичному секторі дійсно займали чільне місце в декількох попередніх програмах Фонду. У програмі EFF також приділятиметься увага цій важливій сфері, але очікується, що основні заходи з реформування будуть визначені на другому етапі програми після закінчення війни", - сказав він.
Степанян зазначив, що українська влада висловила прихильність до реалізації своєчасної та амбітної програми реформ, спрямованої на вирішення давніх структурних проблем в енергетичному секторі, які були ускладнені війною.
"Вони усвідомлюють, що це передбачатиме відновлення та посилення конкуренції на оптовому та роздрібному газових ринках. Крім того, забезпечення стійкості системи та зменшення квазіфіскальних зобов'язань вимагатиме поступового підвищення тарифів на енергоносії для забезпечення окупності витрат. У той же час важливо буде виділити достатні та адресні ресурси для захисту вразливих домогосподарств", - наголосив представник МВФ.
Він також зауважив, що МВФ не встановлював жорсткого ліміту на фінансування спеціальних зобов’язань державних енергокомпаній з бюджету у розмірі 60 млрд грн.
"Що стосується 60 мільярдів гривень, я хотів би уточнити, що це не жорсткий ліміт, який обмежував би можливість влади використовувати бюджетний ресурс для імпорту газу у разі гострої потреби. Цю цифру слід розглядати як коригувальник цілі бюджетного балансу, який дасть владі простір для задоволення потенційного тиску щодо витрат, у тому числі щодо закупівлі газу або компенсацію спецобов’язків, але за умови наявності фінансування", - пояснив Степанян.
Як повідомлялось, у березні 2023 року Рада директорів Міжнародного валютного фонду затвердила нову чотирирічну програму розширеного фінансування для України у розмірі 15,6 млрд дол. США. Перший транш у розмірі 2,7 млрд доларів Україна отримала одразу після схвалення програми.