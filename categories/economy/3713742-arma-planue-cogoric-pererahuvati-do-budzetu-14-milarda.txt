Національне агентство з питань виявлення, розшуку та управління активами (АРМА) прогнозує, що за підсумками 2023 року до державного бюджету буде перераховано 1,4 млрд грн.

Про це під час пресбрифінгу "Управління арештованими активами під час війни: аналітика, прогнози, новації" розповів т. в. о. голови Агентства з розшуку та менеджменту активів (АРМА) Дмитро Жоравович, повідомляє кореспондент Укрінформу.
"Ми знаходимо управителів та укладаємо договори управління, при цьому йдеться й про галузеутворюючі підприємства та компанії національного масштабу. У разі успішного використання арештованих активів у своїй господарській діяльності обрані управителі сплачують значні суми надходжень до державного бюджету", - сказав Жоравович.
За його словами, відповідно до наданих управителями програм, сукупні прогнозовані доходи бюджету становлять 117 млн грн на місяць.
"Відповідно, у річному вимірі, маємо очікуваний дохід на рівні 1,4 млрд грн", - додав очільник АРМА.
Він уточнив, що таку суму вдасться перерахувати за умов стабільності арештів активів, сприятливої ситуації на ринку та за відсутності додаткових ризиків і негативних чинників.
Як повідомляв Укрінформ, АРМА у 2022 році перерахувала до держбюджету 1,2 млрд грн.
Фото: 24TV.UA