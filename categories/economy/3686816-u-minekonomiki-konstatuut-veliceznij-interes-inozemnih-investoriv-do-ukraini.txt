Іноземні інвестори мають величезний інтерес до України. Було багато запитань від іноземного бізнесу.


Як передає Укрінформ, про це йшлося на заході Road to Ukraine Recovery Conference, повідомляє пресслужба Мінекономіки.
У Лондоні обговорили план повоєнного відновлення України, залучення до цього британського бізнесу та проведення майбутньої конференції по відновленню України Ukraine Recovery Conference. Захід відбувся за участю британських урядовців.
«Ця подія стала підготовкою до великої конференції з відновлення нашої країни, що стане логічним продовженням минулорічного саміту в Лугано. Її проведення заплановано на кінець червня у Лондоні. Зараз ми презентуємо нашу країну і її потенціал для британського уряду і бізнесу, який ми хочемо залучити в Україну», - розповів заступник міністра економіки України Олександр Грибан.
Він зазначив, що цього разу обговорювались теми забезпечення фінансування, страхування воєнних ризиків, деталі ведення бізнесу в Україні та збільшення доданої вартості в структурі ВВП, через створення на території нашої держави різних виробництв за допомогою іноземних портфельних інвестицій.
«Був приємно вражений тим, що у інвесторів є величезний інтерес до України. До нас було дуже багато запитань від іноземного бізнесу», - зауважив Грибан.
За його словами, потенційні інвестори високо оцінюють зручне логістичне розташування України, висококваліфіковану та освічену робочу силу, розгалужену транспортну та енергетичну інфраструктуру, а також серію існуючих угод з лібералізації торговельних відносин з провідними країнами світу.
«Очікуємо, що сама Ukraine Recovery Conference, до якою ми зараз ретельно готуємось разом з колегами з Міністерства іноземних справ (Foreign Commonwealth and Development Office) та Департаменту бізнесу та торгівлі (Department for Business & Trade) Британського Уряду, буде максимально прагматичною, практичною, і ми сподіваємось на її величезний успіх. Маємо забезпечити прозорий і максимально практичний діалог між владою та бізнесом. Планується, що цю конференцію відвідають не тільки представники британського уряду і бізнесу, а й представники урядів партнерів, а також інвестори з різних країн світу», - сказав Грибан.
Як повідомлялось, бізнес закликає парламент якнайшвидше розглянути законопроєкт №9015 щодо механізмів стимулювання експортної діяльності та страхування інвестицій в Україні від воєнних ризиків.