Упродовж восьми місяців 2023 року на соціальні виплати з державного бюджету було спрямовано 300,5 млрд грн, з яких 181,2 млрд грн – на пенсійні виплати.

Як передає Укрінформ, про це повідомляє пресслужба Міністерства фінансів України.
"У січні‒серпні 2023 року із держбюджету на соцвиплати було спрямовано 300,5 млрд грн, зокрема у серпні – 35,0 млрд грн", йдеться у повідомленні.
За інформацією Мінфіну, 181,2 млрд грн (у серпні - 22,7 млрд грн) було спрямовано на фінансове забезпечення виплати пенсій, надбавок і підвищень до пенсій, призначених за пенсійними програмами, та дефіциту коштів Пенсійного фонду.

На соціальний захист громадян, які потрапили у складні життєві обставини, було направлено 69,1 млрд грн, із них у серпні - 8,3 млрд грн.
Окрім того, на підтримку малозабезпечених сімей та надання пільг і житлових субсидій громадянам з бюджету виділено 32,4 млрд грн, із них у серпні - 1,7 млрд грн.
Ще 16,2 млрд грн (у серпні - 2,0 млрд грн) спрямовано на соціальний захист дітей та сім’ї та 1,6 млрд грн (у серпні 0,3 млрд грн) – на соціальний захист осіб з інвалідністю.
Як повідомлялося, за січень ‒ серпень 2023 року на охорону здоров’я спрямовано 105,2 млрд грн (93% плану на цей період), зокрема на програму медичних гарантій – 90,2 млрд грн (95% плану).
Фото: Depositphotos