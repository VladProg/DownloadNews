До 30 вересня 2023 року включно ще можна обміняти монети номіналами 1, 2, 5 та 25 копійок, які вже перестали бути платіжними засобами.

Як передає Укрінформ, про це НБУ повідомляє у Фейсбуці.
«Отже, якщо у ваших гаманцях залишилися такі дрібні монети, ви маєте понад два місяці, щоб безкоштовно й без обмежень обміняти їх на монети та банкноти всіх інших номіналів, що перебувають в обігу», - акцентують у Нацбанку.
Зробити це можна в підрозділах Національного банку та в низці відділень уповноважених банків (АТ «Ощадбанк», АТ КБ «ПриватБанк», АТ «Райффайзен Банк», АТ «ПУМБ»).

Із початку вилучення з обігу здійснено обмін майже 284,5 млн штук цих монет. Станом на 01 липня 2023 року в обігу їх ще перебуває майже 7,2 млрд штук.
Як повідомлялося, Національний банк продовжив термін обміну розмінних монет, які вже перестали бути платіжними засобами, – до 30 вересня 2023 року. Таке рішення регулятора пов’язане з продовженням дії воєнного стану в Україні.
З 1 жовтня 2019 року українці не можуть використовувати монети номіналами 1, 2 та 5 копійок для готівкових розрахунків. Ці монети перестали бути платіжним засобом та вилучаються з готівкового обігу. Також із готівкового обігу вилучаються монети номіналом 25 копійок, які перестали бути платіжним засобом із 1 жовтня 2020 року.