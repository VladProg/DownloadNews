Прем'єр-міністр України Денис Шмигаль запросив ісландські компанії інвестувати в український енергетичний сектор і загалом в українську економіку.

Про це він сказав під час спільної зустрічі з Прем'єр-міністром Ісландії Катрін Якобсдоттір з журналістами, передає Укрінформ.
"Запрошуємо ісландські компанії інвестувати в український енергосектор та загалом в українську економіку з урахуванням ситуації, яка є у нас на сьогодні, і з врахуванням ситуації, яка буде після завершення війни", - сказав Шмигаль.

Відео: Телеграм-канал Прем‘єр-міністра України
Він висловив вдячність Ісландії за те, що вона активно долучається до підтримки України, і була однією з перших держав, які підтримали нас під час масованих ракетних атак росії по українській енергетичній цивільній інфраструктурі.
"Ми обговорили можливості допомоги Ісландії у відновленні українського енергетичного сектора і застосування сучасних зелених технологій в нашій енергетиці", - розповів глава українського уряду.
Він також звернув увагу на важливість відшкодування росією збитків, завданих Україні й нагадав, що сума збитків на сьогодні становить близько 600-700 млрд доларів. За словами Прем'єра, йдеться про російські активи, які мають бути конфісковані і використані для майбутнього відновлення України спільно з партнерами.
Як повідомляв Укрінформ, Прем'єр-міністр України Денис Шмигаль провів зустріч з Прем’єр-міністеркою Ісландії Катрін Якобсдоттір. Йшлося про питання енергетики, санкцій та покарання росії.
Перед цим відбулася зустріч ісландської Прем'єр-міністерки з Президентом України Володимиром Зеленським, під час якої сторони підписали спільну декларацію, де зафіксовані пріоритети співпраці двох країн та предметно обговорили імплементацію української формули миру.