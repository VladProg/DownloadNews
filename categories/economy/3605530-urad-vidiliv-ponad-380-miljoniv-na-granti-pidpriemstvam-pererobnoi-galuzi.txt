Кабінет Міністрів виділив 380,9 млн грн для надання грантів підприємствам переробної галузі у межах програми "єРобота".

Як передає Укрінформ, про це повідомляє пресслужба Мінекономіки.
"Уряд виділив 380 млн 985 тис. грн з резервного фонду держбюджету для надання грантів підприємствам переробної галузі в рамках програми "єРобота", - йдеться в повідомленні.
Зазначається, що гранти отримають 63 заявники: 55 юридичних осіб, 7 ФОП та одна фізособа, яка має намір розпочати підприємницьку діяльність у сфері переробки зношених автомобільних шин.
«Реалізація програми "єРобота" одночасно допомагає збільшувати ступінь переробки української продукції, а також створювати нові робочі місця. Наша задача перейти від експорту сировини до експорту готової продукції, яка має включати в себе якомога більшу додану вартість», - сказала перший віцепрем'єр-міністр - міністр економіки України Юлія Свириденко.
Вона також висловила впевненість, що кошти, які виділяє Уряд на підтримку бізнесу, згодом повернуться до бюджету у вигляді нових надходжень
Як повідомляв Укрінформ, 28 жовтня Уряд виділив понад 320 млн грн на гранти для переробних та агропідприємств.