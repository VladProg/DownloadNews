Польща продовжить ембарго на ввезення українського збіжжя на польський ринок після 15 вересня незалежно від того, яке рішення ухвалить Єврокомісія.

Про це заявив у вівторок перед засіданням уряду прем’єр-міністр Польщі Матеуш Моравецький, передає кореспондент Укрінформу.
“Сьогодні, після обговорення, я сподіваюся, ми ухвалимо резолюцію, яка дасть зрозуміти польським фермерам, що незалежно від рішення Єврокомісії ми продовжимо ембарго”,- сказав Моравецький.
Він додав, що уряд Польщі не може допустити "розхитування польського ринку через неконтрольоване ввезення товарів з України".
“Хочу запевнити все польське село, що ми рішуче захищатимемо польського фермера і після 15 вересня діятиме заборона на ввезення (зерна з України – ред.)”, - підкреслив Моравецький.
Як повідомляв Укрінформ, речник уряду Польщі Пьотр Мюллер в Polsat News повідомив, що у вівторок уряд країни прийме розпорядження, в якому закликатиме Єврокомісію продовжити заборону на імпорт до п’яти країн ЄС збіжжя з України. Одночасно в документі буде попередження: якщо цього не станеться, то на основі положення про безпеку Варшава ухвалить відповідне рішення на національному рівні.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Ці країни хочуть продовжити заборону на імпорт до кінця року і розширити її на деякі інші товари.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.