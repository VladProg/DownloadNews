В Україні площі виноградних насаджень з 2014 року зменшились на 14 тис. га.

Про це йшлось під час круглого столу, на якому обговрили проблеми виноградарства та виноробства, проведного за участі Міністерства аграрної політики та продовольства України, передає Укрінформ з посиланням на пресслужбу відомства.
Зазначається, що учасники круглого столу підкреслили негативну тенденцію до зменшення площ виноградних насаджень (на 14,0 тис. га від 2014 року) і валового виробництва винограду (на 171,5 тис. тонн).
Наразі галузь, яка зазнала збитків у тому числі й через російське вторгнення, потребує низки заходів для свого відновлення, розвитку та виготовлення якісного конкурентного продукту. Зокрема, внесення змін до вітчизняного законодавства та приведення його до норм Європейського Союзу.
«Прийняття законодавчих ініціатив та нормативних актів надасть старт новому етапу відновлення та розвитку виноградарства, виноробства та галузі в цілому, а також надасть можливості для використання джерел підтримки, в тому числі й міжнародних», - розповів перший заступник міністра агарної політики та продовольства України Тарас Висоцький.
Він також закликав виноградарів створювати організації водокористувачів (ОВК) задля ефективного використання зрошення і, відповідно, покращення урожаю.
«Навіть малі виробники можуть об’єднатися та мати доступ до зрошення. На цей рік передбачена державна програма підтримки ОВК у розмірі до 200 млн грн.», - підкреслив заступник міністра.
Як повідомляв Укрінформ, Мінагрополітики готує зміни до закону «Про вино та інші продукти виноградарства і виноробства», які мають привести його у відповідність до нового регламенту ЄС. Зокрема, відомство пропонує: лібералізувати вимоги до вин з географічними зазначеннями, врегулювати деалкоголізацію вин, лібералізувати вимоги до садіння винограду, а також змінити вимоги до маркування.