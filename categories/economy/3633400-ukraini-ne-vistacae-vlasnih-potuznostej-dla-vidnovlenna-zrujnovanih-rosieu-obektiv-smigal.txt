Україні не вистачає власних потужностей для відновлення всіх зруйнованих та пошкоджених об'єктів критичної та енергетичної інфраструктури.

Про це Прем’єр-міністр України Денис Шмигаль сказав під час спільної з міністром закордонних справ Франції Катрін Колонною пресконференції, повідомляє кореспондент Укрінформ.
"В умовах систематичного та послідовного з боку росії курсу на знищення критичної інфраструктури Україні не вистачає власних потужностей для відновлення всіх зруйнованих та пошкоджених об'єктів. Тільки за один раз росія випускає близько сотні ракет для досягнення своєї терористичної мети, а саме тотального блекауту України", - сказав Шмигаль.
За його словами, нині вже пошкоджено 40-50% розподільних мереж, що забезпечують електроенергію населення України. До 12 мільйонів українців нині залишилися без світла, без постійного постачання електроенергії.
"Вся країна вимушена жити вже не в умовах віялових відключень, а віялових включень, коли електроенергія доступна тільки кілька годин на добу. І все це в умовах зимового часу з мінусовою температурою",- підкреслив глава уряду.
Водночас він наголосив, що вірить у те, що Україна разом з міжнародними партнерами сформують адекватну відповідь на дії країни-агресора.
"Саме тому ми сьогодні обговорили створення дієвої та ефективної платформи, яка узагальнюватиме інформацію щодо нагальних потреб України, з одного боку, та забезпечить механізми надання миттєвої відповіді, з боку наших партнерів", - додав Прем'єр-міністр.
Він розраховує, що кожен учасник сьогоднішніх заходів у Парижі знайде своє місце у питаннях підтримки українців. "Ми обов'язково переможемо та відновимо територіальну цілісність нашої держави. В цьому ані у мене, ані у Президента, ані в українського суспільства сумнівів немає. Але ми не зможемо це зробити без допомоги наших друзів та партнерів", - переконаний Шмигаль.
Він наголосив, що міжнародна конференція на підтримку України, яка пройшла у Парижі, є черговим потужним сигналом того, що Україну підтримує увесь світ.
Як повідомляв Укрінформ, з 12 грудня Шмигаль разом з дружиною Президента Оленою Зеленською та представниками уряду перебувають у Франції з робочим візитом.