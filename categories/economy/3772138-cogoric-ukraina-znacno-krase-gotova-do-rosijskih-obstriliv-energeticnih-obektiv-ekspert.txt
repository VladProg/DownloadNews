Цього року Україна значно краще готова до російських обстрілів енергетичних об'єктів.

Про це в ефірі Українського Радіо сказав генеральний директор Центру дослідження енергетики Олександр Харченко.
"Якщо порівняти ситуацію з минулим роком, то цього року ми в значно кращій ситуації з точки зору захисту і готовності енергетиків до цих атак. Розроблені відповідні алгоритми реагування на атаки – яким чином максимально пом'якшувати їхні результати. Хоча це не значить, що атаки не будуть відчутні. Насправді вони вже почалися. 20-21 вересня вже було доволі сфокусовано атаковано об'єкти критичної інфраструктури, але саме через фізичний їх захист, саме через вдалу роботу ППО всі атаки були фактично відбиті", - зазначив він.
Харченко додав, що в Україну вже прибули перші потужні високовольтні трансформатори. Наступні партії очікуються. "І це дуже добра новина. Бо... навіть якщо атаки будуть вибивати наші високовольтні трансформатори, то ми маємо замовлення, до нас приїжджатимуть нові й буде резерв для заміни", - сказав гендиректор Центру дослідження енергетики.
Загалом, за словами експерта, для повного усунення наслідків атак по енергетичних об'єктах Україні потрібно 3-4 роки. І це за умови, що більше атак не трапиться.
Як повідомлялося, минулої доби російські війська обстріляли десять областей України — були атаковані 77 населених пунктів та 54 об’єкти інфраструктури.
Фото: Генштаб