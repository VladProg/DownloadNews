Експорт електроенергії з України до Європи залежить від стабільної роботи Запорізької атомної електростанції в українській енергосистемі.

Про це сказав міністр енергетики України Герман Галущенко в інтерв’ю LB.ua, передає Укрінформ.
"Функціонування ЗАЕС в єдиній енергосистемі дає нам можливість експортувати до двох гігаватів або й до трьох гігаватів у Європу. Це дуже важливо не лише для нас, а й для європейців. Тому ми кажемо, що давайте всі разом дотиснемо росіян і, відповідно, Україна зможе бути для вас корисна з погляду чистої електроенергії", - зазначив він.
На переконання міністра, постачання чистої української електроенергії до країн Європи допоможе їм замістити російські викопні енергоносії.
"Тут же питання в тому, що більше ми експортуємо, то менше європейці споживають газу російського і вугілля. Умовно 1 ГВт чи 2 ГВт - це мільярди куб. метрів газу на рік. Безумовно, росіяни це прорахували. Тому для європейців це теж виклик", - резюмував Галущенко.
Як повідомлялося, міністр енергетики України Герман Галущенко звернувся до Міжнародного агентства з атомної енергії (МАГАТЕ), єврокомісара з питань енергетики Кадрі Сімсон, профільних міністрів держав G7 з листами, в яких закликає до рішучих дій щодо ядерної промисловості рф через її наміри "юридично закріпити" окупацію ЗАЕС.
Фото: Міненерго