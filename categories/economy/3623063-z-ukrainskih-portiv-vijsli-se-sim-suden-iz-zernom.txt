У межах реалізації "зернової ініціативи" з портів Великої Одеси вийшли сім суден із 248 тисячами тонн агропродукції для Азії та Європи.

Як передає Укрінформ, про це Міністерство інфраструктури України повідомляє в Телеграмі.
За інформацією відомства, станом на цей час у портах Великої Одеси під обробкою знаходяться 19 суден. На них завантажують 740 тисяч тонн української агропродукції.
Ще чотири судна проходять "зерновим коридором" під завантаження 105 тисячами тонн агропродукції.
Загалом із 1 серпня з портів Великої Одеси вийшло 501 судно, яким експортовані 12,2 мільйона тонн українського продовольства до країн Азії, Європи та Африки.
Як повідомлялося, 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гутерреш підписали розраховану на 120 днів Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Перше судно з українським продовольством вийшло з порту Одеси 1 серпня.
17 листопада Україна, ООН і Туреччина домовилися про продовження "зернової ініціативи" ще на 120 днів.