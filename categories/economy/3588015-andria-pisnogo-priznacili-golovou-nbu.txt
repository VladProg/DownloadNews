Верховна Рада призначила головою Національного банку Андрія Пишного.

Про це повідомив перший заступник керівника Комітету ВР з питань фінансів, податкової та митної політики Ярослав Железняк у Телеграмі, передає Укрінформ.
За відповідне рішення проголосували 290 народних депутатів.
Андрій Пишний у 1996 році закінчив Чернівецький держуніверситет за спеціальністю правознавство. У 2005 році він закінчив Українську академію банківської справи НБУ. У 2000 році Пишний розпочав кар’єру в Ощадбанку – спочатку на посаді керівника юридичного департаменту, згодом був першим заступником голови правління та в.о. голови правління. Із березня 2014 року по листопад 2020 року був головою правління АТ "Ощадбанк". Андрій Пишний – член міжнародної групи з питань санкцій проти росії "Єрмака-Макфолла".
Як повідомляв Укрінформ, 6 жовтня Верховна Рада звільнила Кирила Шевченка з посади голови Національного банку України.
Того ж дня Президент України Володимир Зеленський зареєстрував у Верховній Раді проєкт постанови про призначення Андрія Пишного на посаду голови Національного банку України (№8107).


Фото: НВ