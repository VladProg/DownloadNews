Ціни на нафту продовжують знижуватися в четвер, 29 грудня, в умовах слабкої активності торгів останніми днями року.

Як передає Укрінформ, про це повідомляє enkorr.
Вартість лютневих ф'ючерсів на нафту Brent на лондонській біржі ICE Futures становить $83,14 за барель, що на $0,12 (0,14%) нижче за ціну на закриття попередньої сесії. За підсумками торгів у середу ці контракти здешевшали на $1,07 (1,3%), до $83,26 за барель.
Ціна ф'ючерсів на нафту WTI на лютий на електронних торгах Нью-Йоркської товарної біржі (NYMEX) зменшилася на $0,28 (0,35%), до $78,68 за барель. На час закриття попередніх торгів вартість цих контрактів знизилася на $0,57 (0,7%), до $78,96 за барель.
Оптимізм інвесторів, пов'язаний з очікуваннями збільшення попиту на нафту вслід за зняттям карантинних обмежень у Китаї, змінився побоюваннями нової хвилі захворюваності на COVID-19 у світі.
Раніше Пекін заявив про намір пом'якшити епідеміологічні вимоги для тих, хто прибуває в країну з 8 січня. Крім того, влада КНР відновить видачу документів для туристів, які бажають виїхати за кордон. США й Італія вже оголосили про запровадження додаткових вимог для пасажирів, які прибувають із Китаю.
«Відмова Китаю від туристичних обмежень може спровокувати нову глобальну хвилю захворюваності COVID-19. Це, у свою чергу, може послабити попит на нафту і призвести до зниження цін», – зазначив директор JTD Energy Services Pte в Сінгапурі Джон Дрісколл.
У центрі уваги трейдерів у четвер – дані про запаси енергоносіїв у США за минулий тиждень, які оприлюднить Міністерство енергетики країни о 18:00 за київським часом.
Звіт Американського інституту нафти (API) показав, що запаси нафти у Штатах за тиждень, що завершився 23 грудня, скоротилися на 1,3 млн барелів після падіння на 3,07 млн барелів тижнем раніше.