Судячи з прикладів Північної Кореї та Ірану, Росія, на жаль, матиме фінансування для продовження війни.

Про це сказав український інвестиційний банкір Сергій Фурса у коментарі Укрінформу.
«Ресурси в них (росіян - ред.) все одно будуть. Іран 40 років під санкціями, але ресурси виробляти дрони-камікадзе й тероризувати Ізраїль у нього є», - зауважив інвестбанкір.
Він уточнив, що «цього року ресурсів у Росії менше, ніж попереднього, й інтенсивність бойових дій та спроможність теж набагато менша, тож наступного року у них буде іще менше ресурсів, але все одно вони будуть».
На думку інвестбанкіра, для того щоб санкції проти Росії максимально діяли, до них мають приєднатися Індія та Китай.
«На жаль, цього ніколи не станеться, тож необхідно просто посилювати контроль, щоб Кремль мав менше можливостей обходити санкційні обмеження», - підкреслив Фурса.
Китай, Індія, країни Африки підтримують економіку РФ, активно скуповуючи нафту та нафтопродукти.
РФ продовжує отримувати доходи завдяки експорту нафти. Російський експорт на початку року становив 8,3 млн барелів нафти на добу - найвищий рівень з квітня 2020-го, згідно з даними Міжнародного енергетичного агентства (МЕА). Найбільшим покупцем був Китай (43% російського експорту сирої нафти), далі - Індія (36%), ЄС (8%) і Туреччина (3%).
Як повідомлялося, китайський експорт до Росії за перших п’ять місяців 2023 року зріс на 75,6% порівняно з тим же періодом минулого року і сягнув 42,9 млрд дол., тоді як імпорт зріс на 20,4% - до 50,9 млрд дол.