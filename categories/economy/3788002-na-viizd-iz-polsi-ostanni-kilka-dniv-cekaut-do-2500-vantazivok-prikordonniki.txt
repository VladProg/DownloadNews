Польські перевізники продовжують блокувати рух вантажівок на трьох основних пунктах пропуску - "Ягодин", "Рава-Руська" і "Краківець". Через це виникли черги і на інших пунктах пропуску до Польщі.

Про це повідомив в ефірі телемарафону “Єдині новини” речник Державної прикордонної служби Андрій Демченко, передає Укрінформ.
“Блокування руху для вантажівок на трьох напрямках продовжується. Станом на ранок, на території Польщі в напрямку виїзду з цієї країни в Україну знаходяться близько 2 тисяч 400 вантажних транспортних засобів. Найбільше навпроти пункту пропуску "Ягодин" – це 1 тисяча 100 вантажівок", - сказав він.

Відео: Телемарафон "Єдині Новини"
За словами речника, за годину пропускають по кілька вантажівок у всіх напрямках. Єдиний більш-менш інтенсивний рух спостерігається у пункті пропуску "Краківець", коли вантажівки їдуть з України.
Демченко зауважив, що перевізники почали обирати інші маршрути. «Вже кілька днів ми спостерігаємо скупчення вантажівок і навпроти пункту пропуску "Шегині". Там знаходяться близько 1100 вантажівок», - зазначив він додавши, що загалом кількість транспортних заходів, які чекають на перетин кордону з Польщі в Україну, останні кілька днів тримається на рівні 2400-2500.
Щодо вчорашнього попереджувального страйку словацьких перевізників Демченко зауважив, що він тривав пів години і не вплинув на рух транспорту. «Кардинального перекриття руху для вантажівок не відбувалося. Черга спостерігається на території Словаччини в напрямку України – це близько 500 вантажівок», - уточнив він.
Зокрема, у напрямку пункту пропуску "Шегині" станом на ранок перебувало близько 1100 вантажівок, приблизно 300 вантажівок - на напрямку пунктів пропуску "Угринів", "Устилуг" та "Смільниця".
Як повідомлялося, з 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава Руська”, “Дорогуськ - Ягодин”.
Серед вимог до уряду Польщі - повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".