Національний банк України прийняв рішення зберегти облікову ставку на рівні 25%.

Про це на брифінгу сказав голова Національного банку України Андрій Пишний, повідомляє кореспондент Укрінформу.
"Правління Національного банку ухвалило рішення залишити облікову ставку на рівні 25% річних і запровадити комплекс додаткових заходів для посилення рівня конкуренції банків за довгострокові депозити населення", - сказав він.
За словами Пишного, такі кроки сприятимуть подальшому підвищенню привабливості гривневих заощаджень, підтриманню стійкості валютного ринку та формуватимуть передумови для пом’якшення валютних обмежень.
Також це дасть змогу захистити заощадження громадян від інфляції та забезпечить зниження цінового тиску.
Як повідомляв Укрінформ, Національний банк України у січні 2022 року підняв облікову ставку до 10%. З початком військової агресії облікова ставка залишалася незмінною. Однак уже 3 червня 2022 року облікову ставку було підвищено з 10 до 25%.