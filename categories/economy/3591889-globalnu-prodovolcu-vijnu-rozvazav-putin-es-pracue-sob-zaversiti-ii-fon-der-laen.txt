Своїми діями путін не лише розпочав пряму агресію проти України, але й розв’язав глобальну продовольчу війну проти усього світу. ЄС наразі працює, щоб її завершити.

Про це сьогодні під час виступу перед дипломатичним корпусом ЄС у Брюсселі заявила Президент Європейської Комісії Урсула фон дер Ляєн, повідомляє кореспондент Укрінформу. Повний запис її виступу оприлюднений на мультимедійному порталі ЄС.
«Мільйони людей на Близькому Сході на у Північній Африці зараз постають перед наслідками путінської війни проти українського врожаю. Для того, щоб вирішити цю кризу, ми створили «коридори солідарності» для українського експорту. Більш як 10 мільйонів тонн українського зерна, соняшника та інших продуктів були вже експортовані цим шляхом. Сьогодні на ці коридори припадає 60 відсотків продовольчого експорту України, 30 відсотків українського експорту спрямовується для країн із низькими та середніми доходами в Африці, на Близькому Сході та в Азії. Тож, дозвольте сказати прямо: це путін створив продовольчу кризу. Саме Європа працює, щоб її завершити», - сказала фон дер Ляєн
Вона нагадала, що ЄС виділив 7,7 мільярда євро для інвестицій у програми із розвитку сільського господарства та виробництва продуктів харчування до 2024 року. Ця програма спрямована на розв'язання довгострокової проблеми продовольчої безпеки у найбільш вразливих країнах та регіонах Африки та Азії.
«Проблема війни в Україні буде вирішена, перш за все, хоробрими українськими бійцями у Херсоні та у Харкові та вздовж усієї лінії фронту, але також – нашою глобальною відповіддю на російську агресію. Нам потрібно, щоб всі континенти піднялися на захист порядку, що заснований на правилах. Війна в Україні є не лише європейською війною. Це війна за майбутнє усього світу», - сказала Президент ЄК.
Як повідомлялося, від початку агресивної російської війни Україна отримала від ЄС більш як 19 мільярдів євро допомоги. Вперше в історії ЄС активував так звану Директиву тимчасового захисту, яка надала мільйонам українських біженців право на соціальний захист, освіту та працевлаштування у країнах Євросоюзу. Водночас, вперше ЄС виділив 2,6 мільярда євро на закупівлю летального озброєння для України, країни, що перебуває у стадії активних бойових дій.