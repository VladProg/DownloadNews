Громади можуть залучати інвестиції завдяки новим податковим пільгам для індустріальних парків, які передбачені в українському законодавстві.

Про це Укрінформу повідомив радник із питань муніципальних фінансів та управління регіонального офісу «U-LEAD з Європою» у Черкаській області Микола Гулько.
«Серед багатьох змін до законодавства, які ухвалені під час дії воєнного стану і можуть вплинути на бюджети територіальних громад, звертаю увагу на два закони від 21 червня 2022 року під № 2330-IX та № 2331-IX, що вносять зміни до Податкового та Митного кодексів України щодо створення сприятливих умов для діяльності індустріальних парків в Україні. А саме, індустріальним паркам надано низку податкових пільг: зі сплати податку на прибуток (не сплачуватиметься впродовж 10 років), ПДВ, ввізного мита тощо», - сказав експерт.
Він додав, що при цьому сума вивільнених від оподаткування коштів повинна спрямовуватися на розвиток індустріального парку.
За словами Гулька, органам місцевого самоврядування (ОМС) надано право встановлювати пільги зі сплати місцевих податків та зборів без дотримання окремих вимог Податкового кодексу та регуляторного законодавства, так, не поширюється на рішення ОМС вимога надавати не пізніше 25 липня до контролюючого органу інформацію щодо ставок та податкових пільг зі сплати місцевих податків та/або зборів. Відтак відповідні рішення можуть ухвалювати не лише з початку бюджетного періоду, коментує радник.
ОМС також можуть встановлювати ставки земельного податку та орендну плату в розмірі, меншому ніж розмір земельного податку, встановлений рішенням відповідного органу місцевого самоврядування для певної категорії земель, що сплачується на відповідній території, або повністю звільняти від сплати земельного податку.
«Ці зміни до законодавства надають територіальним громадам можливість вносити зміни до рішень про місцеві податки і збори і надавати пільги зі сплати цих податків і зборів вже цього року по тих громадах, де вже створені індустріальні парки, що стимулюватиме бізнес у ці складні часи залучати інвестиції, а ОМС створювати такі парки», - підсумував Гулько.
Як відомо, індустріальний парк — територія, виділена при плануванні міста для промислового розвитку. Метою створення таких парків є забезпечення підприємств спільною розвиненою інфраструктурою і контроль над виробництвом та впливом на довкілля. Порядок створення, діяльності індустріальних парків на території України регламентується законом «Про індустріальні парки». Промислові парки зазвичай розташовуються на околицях міст або поза основними житловими районами міста, забезпечуються транспортною доступністю.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.