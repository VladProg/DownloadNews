Міністерство оборони підготувало проєкт постанови уряду, яким підтверджується право українських виробників на прибуток у ціні на продукцію військового призначення за весь період дії воєнного стану.

Про це йдеться у повідомленні Міноборони, передає Укрінформ.
"Зараз ми вирішуємо проблему правової невизначеності, яка виникла майже пів року тому після завершення ревізії Держаудитслужби. Українські компанії, що озброюють та одягають армію і при цьому сплачують податки, надають робочі місця, мають право на прибуток. Прибуток для підприємств ВПК - це те, що дозволяє їм інвестувати у винаходи та експериментальні розробки. Це інвестиція у підсилення ЗСУ, а відтак - у наближення перемоги", - заявили у МОУ.
Зазначається, що документ розроблено спільно з представниками сектору ВПК, серед яких ключові асоціації, що об’єднують виробників військової продукції та тилових постачальників. Проєкт був погоджений на зустрічі, яку вперше провели з ініціативи міністра оборони Рустема Умєрова.
Найближчими днями проєкт постанови передадуть на розгляд уряду.
Як повідомлялось, Державна аудиторська служба за результатами перевірки Міноборони виявила порушень на 2,5 млрд грн. Порушенням вважається прибуток, який отримали приватні й державні компанії, співпрацюючи з МО.
3 липня тодішній міністр оборони Олексій Резніков заявив, що висновки Держаудитслужби про те, що українські виробники, які співпрацюють з Міноборони, не можуть мати прибуток, абсурдні і вже створили величезні проблеми для української армії та виробників.
Верховна Рада ухвалила постанову "Щодо підтримки оборонно-промислового комплексу України в умовах воєнного стану" про фактичне скасування висновку Державної аудиторської служби України щодо військових закупівель. Відповідно до постанови, Кабінет міністрів має гарантувати виконавцям державних контрактів з оборонних закупівель компенсацію всіх економічно обґрунтованих витрат, пов’язаних із їх виконанням, а також суми прибутку (постачальницької винагороди) у складі вартості (ціни) товарів, робіт і послуг оборонного призначення, відповідно до умов державних контрактів.
Фото: Міноборони України