Кабінет Міністрів погодив пропозицію Мінагропроду про утворення товариства з обмеженою відповідальністю «Українсько-Африканська торгівельна місія», 100% якого належатиме державі.

Як передає Укрінформ, про це повідомив постійний представник Кабінету Міністрів у Верховній Раді Тарас Мельничук у Телеграмі.
"Погоджено пропозицію Міністерства аграрної політики та продовольства щодо утворення товариства з обмеженою відповідальністю «Українсько-Африканська торгівельна місія», статутний капітал якого становить 1 тис. гривень, 100 відсотків якого належать державі, та повноваження з управління корпоративними правами держави в якому здійснює зазначене міністерство", - написав Мельничук.
Він зазначив, що місія діятиме на постійній основі для забезпечення зовнішньоекономічних інтересів України в державах Африки та підтримання в них процесу надання гуманітарної допомоги шляхом здійснення консультативних послуг.
Як повідомлялося, Україна постачає продовольство до африканських країн у межах гуманітарних програм ООН та програми Grain from Ukraine.
Grain from Ukraine ініціював Президент України Володимир Зеленський. Вона передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою ООН.