Введені Державним департаментом США санкції щодо низки осіб, пов’язаних з російською державною корпорацією “Росатом”, мають стати прикладом для інших цивілізованих країн у відмові від співпраці з підприємствами ядерної галузі рф.

Як передає Укрінформ, про це повідомляє пресслужба Міненерго з посиланням на міністра енергетики Германа Галущенка.
«США стали другою державою, яка ввела обмежувальні заходи. Це важливе рішення, яке має стимулювати інші цивілізовані країни для остаточного розірвання зв’язків у ядерній галузі з країною, яка порушила всі принципи і основи ядерної та радіаційної безпеки», - зазначив Галущенко.
Очільник Міненерго нагадав, що ще на початку вересня 2022 року український уряд застосував санкції проти понад 700 фізичних і юридичних осіб, пов’язаних з російською державною корпорацією «росатом».
Як повідомлялося, 12 квітня Держдепартамент США запровадив обмеження проти кількох структур оборонного сектору рф, а також організацій, які підтримують війну рф проти України, у тому числі пов’язаних із «Росатомом».
Крім того, Мінфін США запровадив санкції проти 25 осіб і 29 організацій із контактними точками у двох десятках юрисдикцій.