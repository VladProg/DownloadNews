Стратегія розвитку української економіки передбачає стимулювання галузей з високою доданою вартістю, передусім переробних підприємств.

Про це заявила заступниця міністра економіки Надія Бігун, передає Укрінформ із посиланням на пресслужбу відомства.
«При формуванні стратегії розвитку реального сектору економіки ми маємо сфокусуватись на стимулюванні галузей з високою доданою вартістю. І важливим сектором тут є переробка... Тому ми намагаємося збільшити частку переробки у структурі ВВП з нинішніх 10% до як мінімум 20%», - сказала Бігун.
Вона зауважила, що в умовах ускладненої експортної логістики потрібно шукати нові рішення, серед яких головне - збільшення доданої вартості на одиницю експортованої продукції.
«Зараз ми реалізуємо програми для стимулювання переробки. Перша - це гранти до 8 мільйонів гривень, які можна отримати, якщо підприємство розташоване на звичайних територіях В цьому випадку фінансування відбувається у пропорції 50% на 50% - половину дає держава, а половину має дати заявник. Друга програма діє на деокупованих територіях: там 80% фінансує держава, а 20% - заявник. Найближчим часом ми плануємо сконцентрувати зусилля саме на територіях, які потребують більшого відновлення. Реалізація таких програм має стати основою для повернення тих українців, які виїхали за кордон, адже обов'язковою умовою для отримання коштів є створення 25 робочих місць», - пояснила Бігун.
За її словами, Міністерство економіки веде переговори з владою на місцях, аби вона теж долучалася до співфінасування програм стимулювання переробки. Адже додатковий фінансовий стимул може стати «магнітом» для бізнесу, що сприяє розвитку регіонів.
Бігун закликала органи місцевої влади визначатись із тим, які саме підприємства потрібні в тих чи інших регіонах. У цьому зв'язку вона навела приклад місцевої громади Львова, яка вже долучилася до співфінансування розвитку проєктів у переробній галузі.
Як повідомлялось, на порталі "Дія" можна подати заявку на отримання гранту від держави на розвиток бізнесу. Урядовий проєкт "єРобота" включає грантові програми, спрямовані на стимулювання підприємницької діяльності та створення робочих місць. Крім грантів на створення й розвиток переробних підприємств реалізуються програми, спрямовані на відкриття чи розвиток власного бізнесу, закладку садів, а також розвиток виноградарства або тепличного господарства.