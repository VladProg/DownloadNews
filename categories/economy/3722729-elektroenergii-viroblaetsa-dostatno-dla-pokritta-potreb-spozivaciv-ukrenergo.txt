Станом на 14 червня українські електростанції повністю забезпечують потреби споживачів в електроенергії.

Як передає Укрінформ, про це повідомляє НЕК «Укренерго» у Телеграмі.
«Наразі потреби споживачів покриваються електроенергією, виробленою виключно українськими електростанціями. З початку доби почав працювати після планового ремонту один з атомних блоків. Повернення ясної погоди дозволило активізувати виробіток електроенергії на сонячних електростанціях», – ідеться у повідомленні.
Водночас разом зі зниженням рівня водопілля знижується і виробіток електроенергії на гідроелектростанціях. На теплових та атомних електростанціях замість тих, що повернулись до роботи, в ремонт виводять інші блоки.
Тому, наголосили в компанії, залишається актуальним прохання перенести використання потужної техніки з вечірніх годин на ніч та день, щоб зменшити навантаження в енергосистемі.
На сьогодні заплановано імпорт зі Словаччини 10-90 МВт. У вечірні години найбільшого споживання імпорту та експорту немає.
Рівень води в затоплених районах поступово знижується, ремонтні бригади обленерго починають обстеження та відновлення електромереж, там, де є дозвіл військових.
У Миколаївській області відновили живлення понад 600 споживачів, близько 1 тис. залишаються відключеними.
В Укренерго повідомили, що під час ракетних обстрілів 13 червня ввечері та вночі були пошкоджені мережі обленерго у прифронтових районах на Донеччині та Харківщині. На Сумщині через масовані обстріли прикордонних районів знеструмлено понад 3,5 тис. споживачів.
У Донецькій області за добу бригади обленерго відновили енергопостачання понад 4 тис. споживачів, які були знеструмлені через бойові дії.
Як повідомлялося, енергетична система країни отримає додаткові 1000 МВт потужності завдяки введеному в роботу після планового ремонту енергоблоку однієї з українських АЕС.