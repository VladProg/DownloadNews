Під час головування в Енергетичному співтоваристві Україна планувала зосередитися на цілях Європейської зеленої угоди, інтеграції ринків, енергетичній безпеці - і за рік вдалося досягти прогресу в цих трьох ключових напрямках.

Про це заявив міністр енергетики України Герман Галущенко під час виступу на 20-му засіданні Ради міністрів Енергетичного співтовариства, передає Укрінформ із посиланням на Міненерго.
"Коли ми прийняли президентство в Energy Community минулого січня, ми планували зосередитися на цілях Європейської зеленої угоди, інтеграції ринків, енергетичній безпеці та солідарності. Війна та енергетичний терор росії проти України довели, що зараз ці цілі важливіші, ніж будь-коли. Попри все, ми змогли досягти прогресу в цих трьох ключових пріоритетах", - сказав Галущенко.

Він висловив переконання, що рік українського головування запам’ятається як рік, коли Європа досягла незалежності від російського енергетичного шантажу
Міністр підкреслив, що під час головування України Енергетичне співтовариство завершило переговори щодо цілей енергоефективності до 2030 року, відновлюваних джерел енергії та скорочення викидів парникових газів.

За словами міністра, реалізація цих цілей у майбутньому допоможе позбутися залежності від російського чи будь-якого іншого викопного палива.
Крім того, за рік було підготовлено новий електроенергетичний пакет, який дозволить швидше та ефективніше інтегрувати енергетичні ринки договірних сторін Енергетичного співтовариства в європейський ринок за принципом взаємності.

Цей пакет охоплює низку ринкових та системних мережевих кодексів, які на сьогодні в ЄС визначають правила функціонування ринків електричної енергії та їх об’єднання (coupling), вимоги та засади щодо управління енергетичними системами.
Галущенко наголосив, що найбільшим проривом для ринкової інтеграції стала синхронізація енергосистем України та Молдови з енергосистемою континентальної Європи.
Зазначається також, що у контексті безпеки постачання енергоресурсів вдалося домовитися про конкретні дії щодо надання практичної допомоги Україні та Молдові. Було рекордно швидко прийнято Регламент про підземні сховища газу. Крім того, ЄС виступив з ініціативою щодо спільних закупівель газу, яка відкрита для договірних сторін Енергетичного співтовариства.
Як повідомлялося, Україна під час 20-го засідання Ради міністрів Енергетичного співтовариства зробила заяву щодо посилення обмежень проти росії та білорусі, яку підтримала більшість країн - членів співтовариства.
Фото: Міненерго