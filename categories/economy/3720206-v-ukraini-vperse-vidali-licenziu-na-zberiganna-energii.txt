Національна комісія, що здійснює державне регулювання у сферах енергетики та комунальних послуг (НКРЕКП), ухвалила рішення про видачу компанії ТОВ «Будпауер» ліцензії на право провадження господарської діяльності зі зберігання енергії.

Як передає Укрінформ, про це повідомляє пресслужба НКРЕКП.
«Це перше рішення Комісії про видачу ліцензії на діяльність зі зберігання енергії. Це знакова подія, адже зберігання енергії дуже важливе та корисне для енергетичної системи. Функціонування установок зі зберігання електричної енергії або систем накопичення енергії суттєво сприяє збалансуванню роботи енергосистеми та підвищенню стабільності електропостачання для споживачів», - підкреслив голова НКРЕКП Костянтин Ущаповський.
Зазначається, що раніше регулятор розробив та затвердив вторинне законодавство на виконання вимог Закону України «Про внесення змін до деяких законів України щодо розвитку установок зберігання енергії» щодо розвитку установок зберігання енергії в частині ліцензування та сертифікації.
Як повідомлялося, у липні 2022 року Національна комісія, що здійснює державне регулювання у сферах енергетики та комунальних послуг (НКРЕКП) затвердила Ліцензійні умови для зберігання енергії.