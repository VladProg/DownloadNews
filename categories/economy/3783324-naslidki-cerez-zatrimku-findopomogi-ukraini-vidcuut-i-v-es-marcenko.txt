Затримка з наданням Заходом фінансової допомоги Україні матиме наслідки не лише для самої України, а й для Євросоюзу.

Як передає Укрінформ, про це у коментарі для Politico заявив міністр фінансів України Сергій Марченко.
«Збереження макроекономічної стабільності є досить важливим для нас, тому що крім війни у нас буде економічна криза (в разі відсутності фіндопомоги – ред.). Якщо в Україні буде криза, це матимете побічні ефекти в ЄС. Наслідки економічної кризи були б дуже, дуже травматичними не лише для України, а й для всієї Європи, оскільки вона може спричинити наслідки також для Європи через міграцію, через величезне зростання цін у Європі, зокрема на деякі продукти харчування і товарів, можливо знову на нафту і газ», – сказав він.
За словами Марченка, цього тижня Верховна Рада ухвалить бюджет України на 2024 рік, але Києву загрожує «діра» в 29 млрд дол. без подальшої підтримки з боку союзників.
Глава Мінфіну також закликав союзників направити в Україну близько 300 млрд дол. російських активів, заморожених країнами G7 на початку війни. «Це законний пріоритет для України – отримати ці російські заморожені активи для відновлення України», – сказав він.
Також Марченко заявив, що Україна відкрита до подальших реформ для посилення антикорупційних органів, але наголосив, що допомога потрібна «у терміновому порядку». «Ми готові обговорювати (питання реформ – ред.), але ми не готові до того, що це може призвести до затримки з надання допомоги Україні. Нам потрібні гроші з початку наступного року», – сказав міністр.
Глава Мінфіну поділився позитивним баченням шляху України до вступу в ЄС. «Я знаю, що всі передумови для початку переговорного процесу (щодо вступу України в ЄС – ред.) ми вже виконали. Тому ми очікуємо, що ЄС надасть Україні запрошення розпочати цей процес», – сказав він.
Як повідомляв Укрінформ, раніше Марченко заявив, що темпи зростання українського ВВП за попередні дев’ять місяців, а також низка сприятливих чинників створюють цілком реальні сподівання, що до кінця року цей показник наблизиться до 4-5%.