За 18 днів грудня 2022 року Україна експортувала 3,6 млн т сільськогосподарської продукції, що на 800 тис. т більше, ніж за першу половину листопада цього року.

Як передає Укрінформ, про це повідомляє пресслужба Міністерства аграрної політики та продовольства.
"За 18 днів грудня з України поїхало 3,6 млн т агропродукції та її переробки, це на 800 тис. т більше, ніж за першу половину листопада", - йдеться у повідомленні.
Зазначається, що за цей період найбільше було експортовано кукурудзи - 1,6 млн т, що майже вдвічі більше, ніж за перші два тижні листопада. Експорт пшениці за перші 18 днів грудня становив 815 тис. т і майже не змінився порівняно з листопадом.
Україна у грудні також експортувала 303 тис. т соняшникової олії, що на 4 тис. т менше, ніж за перші 15 днів листопада. При цьому, експорт насіння соняшнику становив 230 тис. т (на 44 тис. т більше).
У міністерстві третій місяць поспіль фіксують зростання експорту соєвих бобів. Зокрема, у грудні за кордон було поставлено 238 тис. т цієї продукції, тоді як за два тижні листопада - лише 199 тис. т. Мінагрополітики нагадує, що станом на середину жовтня Україна експортувала 118 тис. т соєвих бобів.
Крім того, у грудні Україна збільшила до 194 тис. т експорт ріпаку - проти 183 тис. т за першу половину листопада.
Експорт шротів за перші 18 днів грудня становив 146 тис. т (на 27 тис. т менше, ніж за перші 15 днів листопада). Експорт ячменю зменшився на 68,1 тис. т - до 97,9 тис. т. Обсяги поставок соєвої олії не змінились і становили 9,9 тис. т.
У загальній структурі експорту за перші 18 днів грудня найбільшу частку займає кукурудза - 43,3%, пшениця має частку у 22,71%, соняшникова олія - 8,44%, соєві боби - 6,63%, ріпак - 6,48%, насіння соняшнику - 6,41%, шроти - 4,07%, ячмінь - 2,73% та соєва олія - 0,28%.
За вказаний період Україна експортувала через морські та річкові порти 2,5 млн т продукції, залізницею – 706,6 тис. т, автомобільним транспортом – 357,9 тис. т, поромом – 25 тис. т.
Загалом за 9,5 місяця від початку повномасштабної війни з України було експортовано 35,8 млн т сільськогосподарської продукції, з них 13,9 млн т кукурудзи та 7,8 млн т пшениці.
Як повідомляв Укрінформ, у листопаді 2022 року Україна експортувала 5,9 млн т української агропродукції, що на 1 млн т менше, ніж у жовтні та у вересні цього ж року.