Фінська поліція повідомила, що у межах розслідування інциденту з підводним газопроводом Balticconnector завершила огляд на місці його пошкодження.

Про це повідомляє Укрінформ із посиланням на заяву поліції.
Зазначається, що зразки, зібрані в ході слідчих дій, передадуть до Центральної криміналістичної лабораторії кримінальної поліції Фінляндії для аналізу.
В огляді місця події поліції допомагали прикордонники та Сили оборони. Для цього знадобилося кілька занурень на пошкоджену ділянку на глибині кількох десятків метрів.
Незважаючи на те, що огляд місця пошкодження газопроводу завершено, у цьому районі далі працюватимуть слідчі та інші органи влади. Згодом правоохоронці продовжать розслідування на території довкола місця пошкодження.
Як повідомлялося, 8 жовтня оператори газотранспортних систем Фінляндії та Естонії повідомили про ймовірний витік газу на газопроводі Balticconnector після того, як було зафіксовано "незвичне падіння тиску в морському газопроводі між двома країнами".
Клапани на 77-кілометровому морському газопроводі Balticconnector наразі перекриті, причина витоку встановлюється.
Водночас Національне бюро розслідувань (NBI) Фінляндії повідомило про виявлення «слідів» на морському дні навколо Balticconnector.