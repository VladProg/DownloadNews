Україна експортувала за перші два тижні вересня 2022 року 2,9 млн тонн агропромислової продукції, що на 40% перевищує аналогічний показник першої половини серпня. Експорт зернових за даний період зріс на 69%.

Як передає Укрінформ, про це повідомляє пресслужба Українського клубу аграрного бізнесу (УКАБ).
"За 15 днів вересня 2022 року Україні вдалося експортувати 2,9 млн т продукції АПК, що на 40% перевищує аналогічний показник першої половини серпня та на 13% показник другої половини серпня 2022 року", - йдеться в повідомленні.
Зазначається, що за 15 днів вересня з України було експортовано 1,8 млн т. зернових, що на 69% більше у порівнянні з аналогічним періодом серпня. Експорт кукурудзи зріс на 49%, пшениці - на 39% та ячменю - на 12%.
Також, у вересні зросли до 555 тис. т. обсяги експорту олійних культур. Це на 21% більше ніж у першій половині серпня. Обсяги експорту насіння ріпаку зросли на 66%, сої - на 18% та соняшнику – на 16%.
Разом з цим, на 16% зросли обсяги експорту рослинної олії - до 228,7 тис. т. Зокрема, експорт соняшникової олії зріс на 92%, а соєвої - на 6%.
Обсяги експорту макухи після вилучення рослинних олій зросли на 41% - до 120,5 тис. т. Експорт макухи соняшникової зріс на 91% та соєвої - на 9%.
Експерти УКАБ прогнозують, що при збереженні існуючих темпів за результатами вересня цього року можна очікувати експортні відвантаження всіх видів продукції АПК на рівні 6 млн т. Такі обсяги відповідають середньорічному рівню 2021 року.
Зауважується, що збереження темпів експорту також може вплинути на поступове зростання цін на українському ринку, що дозволить аграріям провести весняну посівну. Поки що ціни на українському ринку залишаються низькими, оскільки пропозиція на внутрішньому ринку досі дуже висока, а всі витрати та ризики через війну в Україні несе українська сторона.
Як повідомляв Укрінформ, згідно з підрахунками Міністерства аграрної політики та продовольства, за серпень з України було експортовано 4,5 млн тонн зернових, зернобобових, олійних і продуктів їх переробки.