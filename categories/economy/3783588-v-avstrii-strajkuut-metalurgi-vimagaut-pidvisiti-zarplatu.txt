В Австрії у понеділок співробітники близько 100 компаній у сфері металургійної промисловості розпочали попереджувальні страйки з вимогою підвищення заробітної плати.

Про це повідомляє Укрінформ із посиланням на інформагентство АРА.
"Попереджувальні страйки металургів почалися в понеділок вранці з публічних зборів робітників, які тривали більш як три години на віденській вулиці Трістерштрассе. Блокада дороги спричинила тривалі затори на дорогах. За даними профспілок, близько 100 компаній, серед яких Bosch, Blum, Kone, Knorr Heid, Otis, Pewag і voestalpine, страйкували в понеділок протягом трьох годин", - йдеться у повідомленні.
Зазначається, що у вівторок відбудуться попереджувальні страйки в таких компаніях, як Palfinger, Berndorf, Collini та Otto Bock. У середу страйкуватимуть, зокрема, BMW Motoren, Liebherr, Hella, Steyr Arms, Diamond Aircraft і Rheinmetall MAN Military. Загалом у профспілках очікують попереджувальні страйки у понад 400 компаніях.
Профспілки вимагають нової колективної трудової угоди для працівників металопромисловості та наполягають на підвищенні заробітної плати на 11,6%. Чергові переговори щодо нової угоди з роботодавцями очікуються у четвер.
Як повідомлялося, в Австрії в останні місяці спостерігалося незначне падіння інфляції, після зростання цін протягом року. У жовтні рівень інфляції в країні становив 5,4%, зменшившись після 6% у вересні та 7,4% у серпні.
Фото: ©THINK b - stock.adobe.com