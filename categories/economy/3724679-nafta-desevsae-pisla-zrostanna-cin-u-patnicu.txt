Ціни на нафту еталонних марок знижуються у понеділок, 19 червня, після того, як за підсумками попередньої сесії вони піднялися до найвищих позначок із 7 червня.

Як передає Укрінформ, про це повідомляє enkorr.
Котирування серпневих ф'ючерсів на нафту Brent на лондонській біржі ICE Futures становить $75,5 за барель, що на $1,11 (на 1,45%) нижче за ціну на закриття попередньої сесії. У п'ятницю ці контракти здорожчали на $0,94 (на 1,2%) – до $76,61 за барель.
Ціна ф'ючерсів на нафту WTI на липень на електронних торгах Нью-Йоркської товарної біржі (NYMEX) опустилася на $1,1 (на 1,5%) і становить $70,68 за барель. За підсумками попередньої сесії вартість контрактів збільшилася на $1,16 (на 1,6%) – до $71,78 за барель.
За весь минулий тиждень ціна на Brent піднялася на 2,4%, на WTI – на 2,3%, згідно з даними Dow Jones Market Data. Це стало найбільшим тижневим підйомом з початку квітня.
На настрої інвесторів негативно впливають побоювання щодо темпів зростання глобальної економіки, пише Trading Economics. Зокрема кілька великих західних банків погіршили прогнози зростання ВВП Китаю, найбільшого імпортера нафти у світі, виходячи з нещодавно опублікованих статданих, які вказали на уповільнення відновлення економіки країни після зняття пандемійних обмежень.