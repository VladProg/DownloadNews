Акціонерне товариство "Державний експортно-імпортний банк України" (Укрексімбанк) ухвалило рішення щодо продажу прав вимоги за кредитними зобов'язаннями позичальників – фізичних осіб, які не виконують зобов’язання перед банком.

Як передає Укрінформ, про це повідомляє пресслужба банку.
"Державний Укрексімбанк, враховуючи ризики воєнного часу та з метою зниження рівня NPL в кредитному портфелі, ухвалив рішення щодо продажу прав вимоги за кредитними зобов'язаннями позичальників – фізичних осіб, які не виконують зобов’язання перед банком. Продаж здійснюється згідно з Постановою КМУ України «Про затвердження критеріїв та умов визначення банками, в яких державі належить 75 і більше відсотків статутного капіталу, заходів з управління проблемними активами» за №281 від 15.04.2020 року", - йдеться в повідомленні.
На продаж виставляється 362 лоти на суму заборгованості близько 2 млрд гривень. Початковий продаж здійснюватиметься шляхом англійських аукціонів з проведенням торгів з підвищенням ціни. Стартовою ціною є номінальна (повна) сума заборгованості позичальників перед банком.
Нереалізовані лоти у разі наявності пропозицій з ринку щодо викупу будуть виставлені на голландські аукціони з проведенням торгів зі зниженням початкової ціни за окремим рішенням Банку. Перші аукціони (170 лотів на 1,2 млрд грн) заплановано на 17 жовтня в системі електронних торгів OpenMarket (ДП «СЕТАМ» Міністерства юстиції України), де розміщено перелік лотів Укрексімбанку.
Як повідомляв Укрінформ, Укрексімбанк розпочав співпрацю з колекторськими компаніями для роботи з простроченою заборгованістю фізичних осіб.