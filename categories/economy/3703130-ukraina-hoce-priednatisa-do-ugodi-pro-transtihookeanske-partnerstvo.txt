Президент Володимир Зеленський затвердив склад делегації для участі у переговорах про приєднання України до Всеосяжної та прогресивної угоди про Транстихоокеанське партнерство.

Відповідне розпорядження опубліковане на сайті глави держави, повідомляє Укрінформ.
«Утворити делегацію України для участі у переговорах про приєднання України до Всеосяжної та прогресивної угоди про Транстихоокеанське партнерство», - зазначається в документі.
Главою делегації призначено першого віцепрем’єр-міністра – міністра економіки Юлію Свириденко. До складу делегації увійшли також шість посадовців - представники Мінекономіки, Мін’юсту, Мінагрополітики, Державної митної служби та Офісу Президента.
Глава держави також затвердив директиви делегації, однак вони мають гриф «Для службового користування».
Міністерство економіки України розраховує на вступ до угоди про Транстихоокеанське партнерство на початку 2024 року, повідомили у пресслужбі відомства.
«Разом з тим, є перспектива приєднатися до Угоди вже цього року. Це дасть Україні можливість лібералізації нетарифних обмежень у торгівлі товарами і послугам з країнами цього регіону, а також відкриє доступ на нові ринки збуту. Крім того, це надасть нам змогу розширити доступ до прямих іноземних інвестицій», - зазначила віцепрем’єр-міністр – міністр економіки України Юлія Свириденко.
Свириденко нагадала, що всеосяжна та прогресивна угода про Транстихоокеанське партнерство (CPTPP) укладена 2018 року. Станом на 2022 рік її ратифікувало вісім країн: Австралія, Канада, Японія, Мексика, Перу, Нова Зеландія, Сингапур та В’єтнам. Країни Транстихоокеанського партнерства переважно експортують електроніку, машини, автомобілі та мінеральне паливо.
1 лютого 2021 року Велика Британія офіційно поінформувала 11 країн-членів CPTPP про намір вступити в торговий блок.