З початку обстрілів української енергосистеми з Японії в Україну доставлено 12 вантажів гуманітарної допомоги загальною вагою у понад 113 тонн.

Про це повідомив міністр енергетики України Герман Галущенко під час зустрічі з Надзвичайним і Повноважним послом Японії в Україні Мацудою Кунінорі, передає Укрінформ з посиланням на Міненерго.
«Допомога, яку нам надає Японія, величезна – це генератори, автотрансформатори, а також кошти, які допомогли зміцнити нашу енергосистему», - зазначив міністр, уточнивши, що Україна і надалі потребує допомоги з обладнанням, яке необхідне для посилення стійкості енергосистеми та формування складів для підготовки до можливих атак ворога.

Галущенко уточнив, що українські енергетики вже активно готуються до наступного опалювального сезону. Зокрема, тривають відновлювальні і ремонтні роботи, заходи для посилення фізичного захисту енергетичних об’єктів, а також виконуються завдання з максимального нарощування потужностей генерації на місцях.

«Децентралізація генерації допоможе нам посилити стійкість системи. Ми вже почали відповідну роботу і прагнемо встановити максимальну кількість розподіленої генерації, зокрема газотурбінних установок у різних регіонах країни. Будемо вдячні японським партнерам за співпрацю в цьому напрямку», - резюмував очільник Міненерго.
Фото: Міністерство енергетики