Кабінет Міністрів на засіданні 30 травня встановив нульову квоту на експорт цукру з України з 5 червня по 15 вересня 2023 року.

Як передає Укрінформ, про це повідомив постійний представник Кабінету Міністрів у Верховній Раді Тарас Мельничук у Телеграмі.
Він пояснив, що відповідні зміни внесено у додатки 1 і 5 до постанови Кабміну від 27 грудня 2022 року №1466 «Про затвердження переліків товарів, експорт та імпорт яких підлягає ліцензуванню, та квот на 2023 рік».
"Включено цукор (товарна позиція згідно з УКТЗЕД 1701) до додатка 1 «Обсяги квот товарів, експорт яких підлягає ліцензуванню» постанови №1466 з обсягом квоти 0 тонн та періодом ліцензування з 5 червня по 15 вересня 2023 року..." - написав Мельничук.
При цьому цукор виключено із додатка 5 зазначеної постанови - «Перелік товарів, експорт яких підлягає ліцензуванню».
Як повідомляв Укрінформ, Кабінет Міністрів України 12 травня 2023 року скасував ліцензування експорту у 2023 році: живої великої рогатої худоби, мороженого м’яса великої рогатої худоби, м’яса курей свійських, м’яса та їстівних м’ясних субпродуктів, солоних або в розсолі, сушених або копчених, їстівного борошна з м’яса або м’ясних субпродуктів, м’яса великої рогатої худоби, яєць курей свійських, жита, вівса та проса.