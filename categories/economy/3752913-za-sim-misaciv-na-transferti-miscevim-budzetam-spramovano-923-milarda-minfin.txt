Видатки загального фонду державного бюджету на трансферти місцевим бюджетам у січні-липні 2023 року становили 92,3 млрд грн.

Як передає Укрінформ, про це повідомляє пресслужба Міністерства фінансів у Фейсбуці.
"Так, у січні-липні 2023 року спрямовано 92,3 млрд грн на трансферти місцевим бюджетам або 5,6% від загального обсягу видатків держбюджету", - йдеться в повідомленні.
У Мінфіні зазначають, що з цієї суми лише у липні спрямовано 7,8 млрд грн. Ці кошти були розподілені наступним чином: 3,4 млрд грн – освітня субвенція, 450 млн грн – субвенція на придбання житла внутрішньопереміщеним особам, які захищали Україну, 300 млн грн – субвенція на придбання житла особам, які захищали Україну, 300 млн грн – субвенція на облаштування безпечних умов у закладах загальної середньої освіти, 245 млн грн – додаткова дотація на тримання закладів освіти та охорони здоров’я та 200 млн грн – субвенція на придбання шкільних автобусів.
Як повідомляв Укрінформ, місцеві бюджети у січні - грудні 2022 року отримали 137 млрд грн трансфертів із загального фонду державного бюджету.
Міжбюджетні трансферти – це необхідний інструмент для створення рівних умов розвитку регіонів та забезпечення фінансової самостійності місцевих бюджетів.
Фото: НБУ