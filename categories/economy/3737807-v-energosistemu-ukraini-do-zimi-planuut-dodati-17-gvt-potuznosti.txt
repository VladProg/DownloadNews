Міністерство енергетики до зими планує додати 1,7 ГВт потужності в енергосистему завдяки ремонтній кампанії.

Як передає Укрінформ, про це повідомляє пресслужба Міністерства енергетики.
«Минулого року масовані російські атаки на наші енергооб’єкти тривали впродовж усього опалювального сезону – з 10 жовтня по 9 березня включно. Наразі триває наймасштабніша за всю історію України ремонтна кампанія на енергооб’єктах. У її межах ми плануємо відремонтувати насамперед об’єкти генерації. Так само ведуться роботи щодо відновлення підстанцій і мереж, а також об’єктів теплової генерації в регіонах, для яких вона є критично важливою. Загалом ми плануємо додати в енергосистему 1,7 ГВт до наступної зими у результаті ремонтної кампанії. Водночас очікуємо, що ворожі атаки продовжаться і наступної зими, тому підтримка партнерів, яка допоможе забезпечити максимальну стійкість системи, є надзвичайно важливою», - наголосив міністр енергетики Герман Галущенко.
За його словами, у межах підготовки до зими виконуються роботи з посилення фізичного захисту критичної інфраструктури. Також ведуться перемовини з ENTSO-E щодо збільшення обсягів імпорту електроенергії з європейських країн для забезпечення потреб споживачів у найкритичніші періоди.
Прем’єр-міністр Денис Шмигаль провів нараду, на якій обговорили відновлення генеруючих потужностей, планові ремонти та забезпечення інженерного захисту енергооб’єктів у рамках підготовки до опалювального сезону.
Про це Шмигаль повідомив у Телеграмі.
«Триває підготовка до наступного опалювального сезону. Провели сьогодні нараду з Міненерго, «Укренерго» та Державною інспекцією з енергетичного нагляду. Основні теми: відновлення генеруючих потужностей, планові ремонти та забезпечення інженерного захисту енергооб’єктів», - зазначив Шмигаль.

Шмигаль також заслухав інформацію щодо застосування розосередженої генерації та альтернативних джерел енергії.
"Доповідачі озвучили проблемні питання та шляхи їх розв’язання. Дав відповідні завдання, аби максимально відновити та убезпечити енергосистему перед новим осінньо-зимовим періодом", - наголосив Шмигаль.
Як повідомлялося, до опалювального сезону Україна встигне встановити тільки 20% від необхідного високовольтного обладнання важкого типу.
Фото: Денис Шмигаль / Телеграм