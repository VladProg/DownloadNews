Головний ризик для бюджету 2024 року та пов’язаних із ним економічних процесів в Україні - питання зовнішнього фінансування та ймовірність його скорочення.

Про це під час панельної дискусії “Економіка України в умовах повномасштабної війни: життя чи виживання?”, що відбулася в Медіацентрі Україна - Укрінформ, заявив директор Економічного дискусійного клубу Олег Пендзин.

Він нагадав, що бюджетним законопроєктом передбачені загальнодержавні видатки у 3,1 трлн грн при доходах в 1,6 трлн грн.
“Ми розуміємо, що ці 1,5 трлн грн треба десь взяти. Причому комерційні запозичення нам “не світять”. Це - виключно запозичення України як суверена (від інших держав та міжнародних інституцій) та кредити від МВФ. І проблема в тому, що ці гроші політично вмотивовані. Тобто, за кожним центом допомоги стоять політичні вимоги. Найбільш яскраво вони змальовані в Меморандумі з МВФ, меншою мірою - в листі від Державного департаменту США з переліком реформ, які має здійснити Україна, включно з непопулярними - на кшталт приведення цін і тарифів на енергоносії для населення до ринкового рівня. Та головне питання у тому, що гарантій отримання цих коштів наразі немає”, - наголосив Пендзин.
Як приклад такої невизначеності, він навів ситуацію довкола майбутньої макрофінансової допомоги від Євросоюзу загальним обсягом 50 млрд дол. на 2024 - 2027 роки. Адже Угорщина вже заявила про блокування остаточного рішення із тим, щоб зменшити обіцяну суму вдвічі. Також до цих вимог може приєднатися Словаччина.
Водночас на рішення про фінансову допомогу від США впливатиме наближення президентських виборів у цій країні.

“Безумовно, американці зроблять вибір, який вважатимуть за потрібне. Але маємо розуміти, що від цього також залежатиме і ситуація з макрофінансовою допомогою. Ми вже почули від європейців, що якщо США почнуть скорочувати обсяги фінансування, ЄС самотужки проблему не витягне. Думаю, що найбільший ризик для фінансування бюджету 2024 року - саме ця частина. Тому що вона повністю фінансує соціальні зобов’язання держави”, - сказав Пендзин.
Як повідомлялося, цього тижня до українського бюджету надійшов грант у розмірі 1,15 млрд дол. від США. Таким чином, цьогоріч Україна отримала від Сполучених Штатів вже майже 11 млрд дол. у формі грантів. Загалом же, за словами прем’єра Дениса Шмигаля, до кінця року уряд планує залучити до 42 млрд дол. допомоги від міжнародних партнерів.
Приблизно у таку ж суму в Україні оцінюють і потреби у зовнішньому фінансуванні наступного року.