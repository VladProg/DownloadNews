У Національному банку з 24 листопада вводять в обіг пам’ятну монету "Рік Дракона" номіналом у 5 грн та тиражем у 80 тис. штук.

Як передає Укрінформ, про це повідомляє пресслужба НБУ у Фейсбуці.
"Рік наближається до завершення, і ми, як планували, готові презентувати вам традиційну пам’ятну монету у стилі 12-річного східного календаря із символом наступного року – Драконом. Однак дещо незвичну – з присвятою Збройним Силам України.

Для нас 2024-й – це передусім рік продовження боротьби, героїзму та мужності наших воїнів, які зустрінуть його на фронті, захищаючи Україну", - йдеться в повідомленні.
Тому нова пам'ятна монета «Рік Дракона» міститиме також шеврон Збройних Сил України як символ відваги та сили наших захисників.
На реверсі монети в центрі зображено стилізований символ східного календаря 2024 року – дракона. Праворуч на драконі – шеврон Збройних Сил України. На аверсі по колу зображені 12 символів східного календаря, в центрі кола – стилізований годинник зі стрілкою, що вказує на дракона.
Придбати пам’ятну монету "Рік Дракона" можна вже з 24 листопада в інтернет-магазині нумізматичної продукції Національного банку. Крім того, поступово монета реалізовуватиметься і банками-дистриб’юторами (АТ АБ "Укргазбанк", АТ "АБ "Радабанк", АТ "Таскомбанк", АТ КБ "ПриватБанк") у міру відвантаження Банкнотно-монетним двором НБУ.