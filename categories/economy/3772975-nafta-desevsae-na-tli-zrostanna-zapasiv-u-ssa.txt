Котирування нафти у четвер, 12 жовтня, знижуються на даних Американського інституту нафти (API) про впевнене зростання запасів у США.

Як передає Укрінформ, про це повідомляє enkorr.
За оцінками API, резерви нафти в США за тиждень, що завершився 6 жовтня, підскочили на 12,94 млн барелів – максимально з початку січня. Міненерго США надасть свої дані у четвер.
Грудневі ф'ючерси на Brent дешевшали на лондонській біржі ICE Futures на $0,22 (0,26%), до $85,6 за барель. У середу Brent здешевшала на $1,83 (2,1%), до $85,82 за барель.
Листопадові ф'ючерси на WTI дешевшали на Нью-Йоркській товарній біржі NYMEX на $0,32 (0,38%), до $83,17 за барель. За підсумками попередніх торгів контракт здешевшав на $2,48 (2,9%), до $83,49 за барель.
У центрі уваги трейдерів залишається ситуація на Близькому Сході. Ізраїль не є великим виробником нафти, проте інвестори побоюються розростання конфлікту в регіоні з огляду на повідомлення ЗМІ про те, що дії ХАМАС проти Ізраїлю були сплановані за сприяння Ірану.
Головний аналітик із сировинного сектору Schneider Electric Браян Суон зазначив, що на цей час ризики для нафтового ринку низькі, однак є невелика ймовірність зростання цін, оскільки США уважно оцінюють зв'язок Ірану з ХАМАС.
«Якщо Вашингтон вирішить жорсткіше обмежити експорт нафти з Ірану, це може змінити ситуацію на ринку», – наводить слова Суона MarketWatch.