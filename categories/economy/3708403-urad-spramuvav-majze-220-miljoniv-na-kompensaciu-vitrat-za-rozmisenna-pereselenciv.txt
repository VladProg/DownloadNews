Кабінет Міністрів ухвалив рішення щодо виділення 219,759 млн грн на компенсацію витрат за безоплатне розміщення у 2022 році внутрішньо переміщених осіб.

Про це в Телеграмі повідомив постійний представник уряду у Верховній Раді Тарас Мельничук, передає Укрінформ.
«Виділено з метою покриття витрат за вересень - грудень 2022 р. обʼєктів державної, комунальної та приватної власності, у будівлях (приміщеннях) яких в умовах воєнного стану на безоплатній основі розміщувалися внутрішньо переміщені особи, 219 млн 759 тис. 449 гривень», - йдеться в повідомленні.
Зокрема, центральним органам виконавчої влади буде спрямовано 6,7 млн грн для надання компенсації підприємствам, установам і закладам державної форми власності, які належать до сфери їх управління (крім державних закладів освіти, зазначених у статтях 89 і 90 Бюджетного кодексу України).
Міністерству освіти і науки виділено 23,1 млн грн для надання компенсації державним закладам, які належать до сфери його управління, та приватним закладам освіти.
Міністерство розвитку громад, територій та інфраструктури отримає 184,3 млн грн для надання додаткової дотації з державного бюджету місцевим бюджетам на компенсацію комунальним закладам, державним закладам освіти, що передані на фінансування з місцевих бюджетів, та закладам спільної власності територіальних громад області та району, що перебувають в управлінні обласних та районних рад, за розподілом між обласними бюджетами.
Ще 5,6 млн грн отримають обласні державні адміністрації (відповідні військові адміністрації) для надання компенсації приватним закладам (крім приватних закладів освіти).
Як повідомлялося, в Україні офіційно зареєстровано 4 857 200 переселенців.