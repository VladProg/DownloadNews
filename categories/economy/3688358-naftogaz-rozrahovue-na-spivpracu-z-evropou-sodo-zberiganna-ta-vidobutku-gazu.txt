НАК «Нафтогаз України» розраховує посилити співпрацю з європейськими партнерами щодо зберігання газу в підземних газосховищах та видобутку газу.

Про це повідомив голова правління НАК «Нафтогаз України» Олексій Чернишов 27 березня в межах дводенного робочого візиту до Брюсселя, передає Укрінформ з посиланням на пресслужбу Нафтогазу.
«Наша мета – зміцнити співпрацю з європейськими партнерами в питанні зберігання їхніх резервів газу в українських підземних газосховищах та запустити спільні проєкти з видобутку газу в Україні», – сказав Чернишов.
За його словами, теми зберігання та видобутку газу, бачення щодо розвитку нафтогазового сектору України та досвід проходження опалювального сезону в умовах повномасштабної війни заплановані для обговорення на засіданні Політичного комітету НАТО.
«За підсумками розраховую на поглиблення співпраці, важливої для енергетичної стійкості як України, так і Європи», – додав Чернишов.
У межах робочого візиту Олексія Чернишова до Брюсселя заплановано зустрічі з віце-президентом Європейської комісії з міжінституційних відносин Марошем Шефчовичем, комісаром ЄС з питань енергетики Кадрі Сімсон, комісаром ЄС з питань сусідства та розширення Олівером Варгеї, депутатом Європарламенту, головою Комітету з промисловості, досліджень та енергетики Крістіаном Бушой.
Як повідомлялося, Україна пропонує країнам Європи понад 10 млрд кубометрів вільного місця у газосховищах для підготовки до зими.