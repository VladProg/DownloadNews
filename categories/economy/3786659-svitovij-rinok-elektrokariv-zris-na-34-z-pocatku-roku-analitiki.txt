За даними компанії з дослідження ринку Rho Motion, продажі електромобілів у всьому світі продовжують зростати.

Як передає Укрінформ, про це повідомляє Reuters.
Продажі електромобілів у Китаї, найбільшому автомобільному ринку світу, у вересні зросли на 29% з початку року.
За той самий період світовий ринок електромобілів зріс на 34%.
За даними Rho Motion, Китай вступає в останні два місяці року, коли для країни характерний сезон збільшення продажів автомобілів.
«Що примітно в цифрах за жовтень, так це те, що попит на електромобілі в Китаї продовжує досягати рекордних значень, навіть попри скорочення субсидій в країні. 2023 рік має стати ще одним знаменним роком для Китаю з точки зору продажів електромобілів», — заявила дослідницька компанія.
Зазначається, що продажі електромобілів зросли на 26% на європейських ринках, де скорочення субсидій вплинуло на попит, як це видно в Німеччині, де субсидії бізнесу були скасовані у вересні.
Серед іншого, цього року продажі електромобілів у Північній Америці зросли на 78%.
Як повідомляв Укрінформ, український автопарк у жовтні 2023 року поповнили 4,5 тис. електроавтомобілів – у 2,8 раза більше, ніж роком раніше.