Аби усунути продовольчу небезпеку для найуразливіших країн світу та продовжити експорт українського продовольства вкрай важливо поновити перевезення Чорним морем.

Про це у Брюсселі під час пресконференції за підсумками дводенної зустрічі на найвищому рівні між ЄС і країнами Спільноти держав Латинської Америки та Карибського басейну (CELAC) заявила президент Єврокомісії Урсула фон дер Ляєн, повідомляє кореспондент Укрінформу.
«Ще одне питання - російська агресивна війна проти України. Я глибоко занепокоєна рухом Росії до припинення Чорноморської зернової ініціативи, попри зусилля ООН та Туреччини. Існує ризик, що це принесе продовольчу небезпеку дуже багатьом уразливим країнам по усьому світу», - сказала очільниця Єврокомісії.
Вона наголосила, що Євросоюз усіма наявними засобами продовжуватиме працювати для забезпечення продовольчої безпеки. З цією метою ЄС буде активно використовувати «коридори солідарності» на кордонах з Україною, за допомогою яких вже вдалося перевезти більше 45 мільйонів тонн зерна та іншого продовольства.
«Чорноморська ініціатива надала додаткові 35 мільйонів тонн (українського експорту – ред.). Тож ми, напевно, будемо продовжувати вивозити аграрну продукцію з України на глобальний ринок через «коридори солідарності». Але важливим є розблокувати Чорне море та продовжувати експорт цим шляхом», - зауважила Урсула фон дер Ляєн.
За її словами, під час саміту лідери країн ЄС та CELAC приділили значну увагу шляхам завершення російської агресії проти України.
«Ми багато говорили, що всі хочуть завершення цієї війни. Мир має бути справедливим та стійким, і його основою має бути Статут ООН… який для нас є спільною основою. В інтересах кожної країни, в наших спільних інтересах - рішуче захищати міжнародне право, захищати Статут ООН. У цьому дусі, це був добрий початок (відносин – ред.) для нових друзів», - підкреслила президент Єврокомісії.
Вона додала, що учасники саміту ЄС - CELAC домовилися проводити такі зустрічі кожні два роки.
Як повідомлялося, Російська Федерація офіційно оголосила про зупинення участі в Чорноморській зерновій ініціативі.
У вівторок у рамках Генасамблеї ООН на рівні міністрів закордонних справ відбулися відкриті дебати «Ситуація на окупованих територіях України», в ході яких багато з країн, зокрема, Туреччина, яка є одним з ініціаторів Чорноморської зернової угоди, наполягали на поновленні перевезення українського продовольства транспортними маршрутами Чорного моря.
Фото: ОП