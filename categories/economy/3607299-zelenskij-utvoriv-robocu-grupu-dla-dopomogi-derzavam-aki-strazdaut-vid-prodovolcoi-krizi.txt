Президент Володимир Зеленський утворив робочу групу з підготовки пропозицій щодо надання допомоги державам, які потерпають від гострої продовольчої кризи, на чолі з керівником свого офісу Андрієм Єрмаком.

Відповідний указ №748/2022 опублікований на сайті глави держави, повідомляє Укрінформ.

«Утворити робочу групу з підготовки пропозицій щодо надання допомоги державам, що потерпають від гострої продовольчої кризи», - ідеться в документі.
Керівником групи призначено очільника ОП Андрія Єрмак.
Також до складу групи увійшли міністр інфраструктури Олександр Кубраков, глава МЗС Дмитро Кулеба, міністр аграрної політики та продовольства Микола Сольський, заступники керівника ОП Андрій Сибіга й Ростислав Шурма, заступник голови Державного агентства резерву Дмитро Бабак, заступник міністра інфраструктури Юрій Васьков, Юрійович, радники керівника ОП Дарія Зарівна та Михайло Подоляк, заступник міністра економіки - Торговий представник України Тарас Качка, в.о. голови правління акціонерного товариства "Державна продовольчо-зернова корпорація України" Василь Коваленко, спеціальний представник України з питань Близького Сходу та Африки Максим Субх, перший заступник міністра фінансів Денис Улютін.
Відповідно до указа, робоча група має напрацювати та внести пропозиції щодо надання української сільськогосподарської продукції державам, які потерпають від гострої продовольчої кризи.
Робоча група також повинна забезпечити моніторинг ефективності заходів із надання допомоги таким державам.
У пресслужбі глави держави додали, що через повномасштабне вторгнення російської федерації на територію України кількість людей у світі, які зазнають гострої нестачі продовольства, за даними ООН, цього року збільшиться на 47 млн – із 276 млн до 323 млн.
Зазначається, що саме війна росії проти України спричинила серйозну глобальну продовольчу кризу, оскільки ціни на харчі зростають у всьому світі. Україна прагне покращити доступ до продовольства, особливо серед найбідніших і найуразливіших верств населення, забезпечуючи такі країни українським зерном.