Верховна Рада на засіданні 13 липня 2023 року ухвалила за основу законопроєкт "Про електронні аграрні розписки" (№9266), який запроваджує в Україні новий фінансовий інструмент для кредитування сільгоспвиробництва.

Як передає Укрінформ, про це повідомив перший заступник голови комітету ВР з питань фінансів, податкової та митної політики Ярослав Железняк у Телеграмі.
Він зазначив, що законопроєкт підтримали 270 народних депутатів.
Згідно із текстом пояснювальної записки, документ врегульовує електронні аграрні розписки як неемісійні цінні папери в електронній формі. При цьому документ не скасовує дії закону «Про аграрні розписки», а запроваджує поряд із традиційними, паперовими розписками новий фінансовий інструмент кредитування.
Законопроєктом передбачається, що електронна аграрна розписка стане самостійним предметом обігу на ринках капіталу і зможе бути об'єктом купівлі-продажу та джерелом прибутку. Електронні аграрні розписки будуть існувати у формі електронного документа в Реєстрі електронних аграрних розписок.
Документ розширює коло суб’єктів, які можуть видавати електронні аграрні розписки, за рахунок сільськогосподарських кооперативів, а також спрощує порядок видачі, обігу та припинення електронної аграрної розписки порівняно з традиційними паперовими.
Водночас законопроєкт розширює порівняно з традиційними паперовими аграрними розписками можливі варіанти застави. Так, предметом застави можуть бути: живі тварини та продукти тваринного походження, продукти їх первинної переробки, а також урожай.
Передбачається, що облік прав на електронні аграрні розписки та прав за електронними аграрними розписками буде здійснюватися в системі депозитарного обліку цінних паперів, а сам обіг таких розписок - лише у депозитарній системі України.
Як повідомлялося, Верховна Рада ухвалила закон про аграрні розписки у листопаді 2012 року. Відповідно до закону, аграрна розписка - це товаророзпорядчий документ, що фіксує безумовне зобов’язання боржника, яке забезпечується заставою, здійснити поставку сільськогосподарської продукції або сплатити грошові кошти на визначених у ньому умовах.