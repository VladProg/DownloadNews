Компанія "АТБ" звернулася до Національного антикорупційного бюро розслідувань з проханням надати офіційні коментарі відносно поширених агентом НАБУ Євгеном Шевченком звинувачень мережі магазинів у торгівлі гуманітарною допомогою, наданої області від початку широкомасштабного вторгнення рф.

Листи з відповідями НАБУ у Фейсбуці оприлюднив голова Ради директорів, генеральний директор корпорації «АТБ» Борис Марков, передає Укрінформ.
"На поданий нами офіційний запит до НАБУ за роз’ясненнями отримали офіційну відповідь про наступне: Станом на момент отримання запиту зазначена у ньому особа (Євген Шевченко - ред.) не є працівником Національного бюро, а отже НАБУ не несе відповідальності за зміст її заяв.... Й, по-друге. Компанія «АТБ-маркет» не є фігурантом будь-яких кримінальних проваджень. Більш того, НАБУ повідомили, що навіть процесуального статусу «фігурант кримінального провадження» у діючому законодавстві України не існує", - йдеться у дописі.
Марков також нагадав, що наприкінці серпня НАБУ провело серію обшуків у запорізьких високопосадовців щодо їх можливої причетності до привласнення гуманітарної допомоги. Один із «агентів НАБУ» невдовзі заявив, що ця гуманітарка нібито реалізовувалась у мережі АТБ.
Раніше повідомлялось, що контррозвідники Служби безпеки України спільно з Національним антикорупційним бюро України проводили низку обшуків у Запоріжжі у зв'язку з розслідуванням факту імовірного привласнення гуманітарної допомоги, наданої Запорізькій області від початку широкомасштабного вторгнення рф. Під час обшуків було виявлено речовини, схожі на наркотичні засоби, які направлені на експертизу; незареєстровану вогнепальну зброю та набої до неї; велику кількість готівки.