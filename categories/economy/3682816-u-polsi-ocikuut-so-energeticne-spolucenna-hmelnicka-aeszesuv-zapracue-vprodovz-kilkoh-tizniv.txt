Енергетичне сполучення Хмельницька АЕС-Жешув, яке не діяло з 90-х років минулого століття, буде відновлено впродовж кількох тижнів.

Про це під час конференції “E23: PL for UA – Польсько-українське партнерство у розбудові енергетичної безпеки майбутнього” заявив у середу у Варшаві уповноважений уряду Польщі з питань стратегічної енергетичної інфраструктури Матеуш Бергер, передає кореспондент Укрінформу.
“Це енергетичне сполучення буде відновлено впродовж кількох днів чи тижнів”, - повідомив Бергер, ствердно відповідаючи на запитання, чи Польща постачатиме електроенергію з Хмельницької АЕС.
Енергетичне сполучення Хмельницька АЕС-Жешув напругою 750 кВ не діяло з середини 90-х минулого століття. Україна віддавна закликала відновити це енергетичне сполучення з Польщею. Польська енергетична компанія PSE наполягала, що відновлення роботи цієї ЛЕП з такою напругою є неможливими через екологічні вимоги і відсутність відповідних технічних норм. Тому PSE вирішила перебудувати цю ЛЕП на 400 кВ і синхронізувати її з українською енергосистемою.
Фото: ARP/Twitter