Європейська Комісія оголосила сьогодні два конкурсні проєкти загальною вартістю 7,5 мільйона євро, головною метою яких є надання представникам українського малого та середнього бізнесу нових можливостей у доступі до Єдиного ринку ЄС та набуття досвіду підприємницької діяльності в європейських країнах.

Про це сьогодні у Брюсселі під час брифінгу для преси повідомила речниця Європейської Комісії з питань Єдиного ринку, оборонної промисловості та космосу Соня Господінова, повідомляє кореспондент Укрінформу.
«Сьогодні Єврокомісія започатковує два конкурси з пропозицією із загальним бюджетом у 7,5 мільйонів євро. Це допоможе українським підприємцям та бізнесу скористатися перевагами Єдиного ринку. Перший конкурс під назвою «Бізнес-міст» надасть фінансову підтримку для українських малих та середніх підприємств, які постраждали від війни, шляхом надання ваучерів на доступ до послуг та їх участі у торговельних презентаціях в ЄС. Другий заклик - Erasmus для молодих підприємців - надасть можливість для 450 українських підприємців отримати досвід ведення бізнесу в інших європейських країнах», - сказала речниця Єврокомісії.
Як повідомляється в пресрелізі, що оприлюднений на сайті Європейської Комісії, обидві ініціативи під загальною назвою “ReadyForEU” (Готові до ЄС – ред.), фінансуватимуться шляхом Програми Єдиного ринку, до якої Україна приєдналася 2 лютого 2023 року. Свій підпис під документом поставили Президент Єврокомісії Урсула фон дер Ляєн та Прем’єр-міністр України Денис Шмигаль під час зустрічі в Києві.
Обидва конкурси відкриті для учасників від сьогодні, 28 лютого 2023 року, українські підприємці та представники бізнесу зможуть подати відповідні заявки протягом четвертого кварталу поточного року.
Як повідомлялося, 2 лютого Президент Єврокомісії Урсула фон дер Ляєн прибула до Києва, в четвертий раз з початку російської військової агресії проти України. Разом із членами Колегії Єврокомісії вона провела переговори з українським урядом з питань подальшої підтримки України в умовах війни, розвитку економічного співробітництва та продовження реформ на шляху нашої державии до членства в ЄС.