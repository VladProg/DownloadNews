Уряд доручив віцепрем’єр-міністру з відновлення України Олександру Кубракову створити координаційний штаб із забезпечення критичної інфраструктури та «Пунктів незламності» генераторами.

Про це повідомив Прем'єр-міністр Денис Шмигаль під час засідання уряду, повідомляє кореспондент Укрінформу.
«Сьогодні доручив віцепрем’єру з відновлення України створити координаційний штаб, який, власне, і займатиметься координацією роботи щодо постачання й розподілу генераторів, які Україна закуповує та отримує як гуманітарну допомогу», - сказав Шмигаль.
Пріоритетне завдання нового штабу – забезпечення обладнанням всієї критичної інфраструктури та всіх «Пунктів незламності».
«Це першочергове завдання», - зазначив Прем’єр-міністр.
Він додав, що штаб займатиметься також забезпеченням достатньої кількості пального для цих генераторів.
Як повідомлялося, Верховна Рада 1 грудня ухвалила за основу законопроєкти щодо запровадження тимчасових податкових та митних пільг для товарів, які використовуються для відновлення енергетичної інфраструктури.
Фото: ілюстративне