Україна отримала кредит від Світового банку в розмірі 132 млн доларів США на фінансування видатків у сільськогосподарському секторі.

Як передає Укрінформ, про це повідомляє пресслужба Міністерства фінансів.
Зазначається, що кредитні кошти надійшли до загального фонду державного бюджету України за результатами виконання заходів, передбачених у межах проєкту програми “Прискорення приватних інвестицій у сільське господарство”.
“Залучені кошти дозволять і надалі підтримувати фінансову стабільність України та відшкодувати пріоритетні видатки, зокрема у сільськогосподарському секторі, для покращення ситуації у харчовій промисловості та забезпеченні продовольчої безпеки України”, - розповів міністр фінансів Сергій Марченко.
Кошти надано у межах угоди про позику (проєкт програми “Прискорення приватних інвестицій у сільське господарство”) між Україною та Міжнародним банком реконструкції та розвитку (МБРР).
Як повідомлялося, угода про позику за програмою “Прискорення приватних інвестицій у сільське господарство”) між Україною та Міжнародним банком реконструкції та розвитку (МБРР) укладена у серпні 2019 року. Програма розрахована на 5 років і реалізується за рахунок коштів Світового банку та держбюджету.