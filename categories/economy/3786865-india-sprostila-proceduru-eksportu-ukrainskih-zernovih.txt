Міністерство сільського господарства і добробуту фермерів Індії включило Україну до переліку країн, які не обробляють зернові фумігантами з метилбромідом, і таким чином звільнило українських експортерів від сплати додаткової пені.

Як передає Укрінформ, про це повідомляє пресслужба Державної служби України з питань безпечності харчових продуктів та захисту споживачів.
"За результатами проведених заходів та переговорів Міністерство сільського господарства і добробуту фермерів Індії включило Україну до переліку країн, які не обробляють зернові фумігантами з діючою речовиною метилбромід (СН3Br), про що Посольство України в Республіці Індія проінформувало Держпродспоживслужбу", - йдеться у повідомленні.
Зазначається, що відтепер українські експортери звільнені від сплати передбачених місцевим законодавством додаткових платежів (пені) та мають право експортувати зернові вантажі за умови проведення знезараження препаратами на основі фосфіду алюмінію.
У відомстві пояснюють, що ввезення до Республіки Індія українських зернових було значно ускладнене через наявність обов’язкових вимог до зерна, фумігацію якого здійснювали препаратами з діючою речовиною метилбромід (СН3Br).
Починаючи з 2016 року, щорічно Посольство України в Республіці Індія, Мінагрополітики, Мінекономіки, Держпродспоживслужба та профільні асоціації, що опікуються питанням знезараження і експорту зернових за підтримки Продовольчої та сільськогосподарської організації ООН (ФАО), працювали над лібералізацією ввезення українського зерна до Індії.
Як повідомляв Укрінформ, за результатами 2022 року Республіка Індія увійшла до десятки найбільших імпортерів української агропродукції, закупивши продовольства на 794 млн дол. США.