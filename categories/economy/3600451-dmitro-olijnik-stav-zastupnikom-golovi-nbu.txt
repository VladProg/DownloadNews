Рада Національного банку України призначила заступником глови НБУ Дмитра Олійника.

Як передає Укрінформ, про це повідомляє пресслужба НБУ.
"Заступником голови Національного банку України призначений Дмитро Олійник. Він обійняв вакантну посаду заступника голови Національного банку України та приступив до виконання своїх обов'язків із 25 жовтня 2022 року з дотриманням усіх необхідних процедур, визначених законодавством", - йдеться в повідомленні.
Напередодні Рада Національного банку України під час засідання призначила його на посаду заступника голови Національного банку за поданням голови Національного банку Андрія Пишного.
"Багаторічний і практичний досвід роботи Дмитра Олійника у банківській сфері, а також його розуміння фінансової та економічної політики держави дають мені впевненість у тому, що його професіоналізм та фахові знання будуть корисними для Національного банку. Дмитро Олійник посилить нашу команду, що, безумовно, сприятиме подоланню тих стратегічних та масштабних викликів, які постали перед Національним банком під час війни", – прокоментував голова Національного банку Андрій Пишний.
Як відомо, Дмитро Олійник працює у фінансовій системі України з 2005 року. Розпочав трудовий шлях з посади фахівця відділення Укрсиббанку. Після цього упродовж 2007–2013 років працював в українських та міжнародних банках. У 2013 році розпочав роботу в міжнародній компанії ПАТ "Прайсуотерхаускуперс" (PwC), надаючи консалтингові послуги банкам в регіоні Центральної і Східної Європи та державним установам України.
Із 2017 року працював директором департаменту кредитних ризиків та оцінки активів Ощадбанку, згодом – директором генерального департаменту з управління ризиками цього державного банку. У 2019 році працював директором Департаменту фінансової політики Міністерства фінансів України.
З травня 2021 року і до призначення в Національний банк був генеральним директором директорату з питань економічної політики Офісу Президента України.
Як повідомляв Укрінформ, 7 жовтня Верховна Рада призначила головою Національного банку Андрія Пишного.
Фото: НБУ