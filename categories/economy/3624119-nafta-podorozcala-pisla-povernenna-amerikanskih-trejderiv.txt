Ціни на нафту різко підвищуються у вівторок, 29 листопада, відновлюючись після зниження за підсумками попередньої сесії, протягом якої котирування сягали мінімумів майже за рік.

Як передає Укрінформ, про це повідомляє enkorr.
Вартість січневих ф'ючерсів на сорт Brent на лондонській біржі ICE Futures складає $85,16 за барель, що на $1,97 (2,37%) вище за ціну на закриття попередньої сесії. За підсумками торгів у понеділок ці контракти здешевшали на $0,44 (0,5%), до $83,19 за барель.
Ціна ф'ючерсів на нафту WTI на січень на електронних торгах Нью-Йоркської товарної біржі (NYMEX) становить $78,87 за барель, що на $1,53 (1,98%) вище за підсумкове значення попередньої сесії. Напередодні контракт знизився у ціні на $0,96 (1,3%), до $77,24 за барель.
Під час торгів у понеділок Brent падала до мінімуму із січня, а WTI – до найнижчої позначки із грудня минулого року, за даними Dow Jones Market Data. Причиною падіння стали масові акції протесту проти локдаунів, що відбулися минулими вихідними на всій території Китаю, включаючи Пекін, Шанхай, Сіньцзян і Ухань.
Однак потім на ринок після довгих вихідних повернулися американські трейдери, і ціни на нафту відійшли від сесійних мінімумів.
«Останні кілька днів видалися складними для нафти через поєднання низьких обсягів, млявих торгів і побоювань щодо скорочення попиту через локдауни в Китаї», – написав старший аналітик SIA Wealth Management Колін Чешинськи.
Увагу ринку тепер спрямовано на чергове засідання ОПЕК+, яке відбудеться 4 грудня, але на перемовини щодо запровадження «стелі цін» на російську нафту. Країни Євросоюзу в понеділок знову не змогли дійти консенсусу, оскільки окремі з них визнали запропонований ліміт цін на рівні $62 за барель занадто високим