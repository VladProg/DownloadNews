Українцям для проходження опалювального сезону 2022/2023 треба близько 5,5 млн кубометрів дров, що на 2 млн кубометрів перевищує потребу минулого сезону.

Про це повідомив міністр захисту довкілля та природних ресурсів Руслан Стрілець у Фейсбуці, передає Укрінформ.
«За попередніми підрахунками, які ми провели спільно з військово-цивільними адміністраціями, українцям потрібно приблизно 5,5 млн кубометрів дров. Це більше, ніж у 2021 році, коли потреба була десь в 3,5 млн. За рахунок невикористаних лімітів, санітарних рубок, які додатково будуть проводитися із лісовиками, досягти цього обсягу можна буде без шкоди для нашого лісу», - сказав Стрілець.

За його словами, основні потреби в дровах виникнуть у мешканців областей в безпосередній близькості до території ведення бойових дій. Додаткові потреби можуть з’явитися в тих населених пунктах, де будуть перебої – з різних причин – з постачанням газу.
«Але я впевнений, що лісівники підтримають українців. Дров вистачить всім», - пообіцяв Стрілець.
Як повідомлялося, попит на дрова в Україні підвищився майже вдвічі, відповідно й ціна зросла через подорожчання пального, яке використовується під час рубок. У середньому в Україні дрова подорожчали на 25%.
В Україні 15 жовтня планується запуск державного онлайн-ресурсу для продажу дров населенню «ДроваЄ».