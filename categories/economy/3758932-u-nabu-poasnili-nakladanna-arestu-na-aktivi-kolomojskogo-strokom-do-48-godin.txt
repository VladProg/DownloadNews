Національне антикорупційне бюро України надало роз’яснення щодо накладання арешту на активи підозрюваного колишнього бенефіціара ПриватБанку строком до 48 годин.

Як передає Укрінформ, про це НАБУ повідомило у Телеграмі.
«Накладання арешту на активи підозрюваного ексбенефіціара «ПриватБанку» строком до 48 годин обумовлено змістом ч. 9 ст. 170 КПК. Це максимальний строк арешту, який можуть накласти НАБУ і САП. Невідкладно після прийняття такого рішення, але не пізніше ніж протягом 24 годин, прокурор звертається до слідчого судді із клопотанням про арешт майна», - ідеться в повідомленні.
У бюро зазначили, що клопотання наразі вже подано на розгляд Вищого антикорупційного суду України.
Як повідомляв Укрінформ, 7 вересня колишньому кінцевому бенефіціарному власнику ПриватБанку Ігорю Коломойському і п’ятьом членам організованої ним групи оголосили підозру в заволодінні коштами банку на суму понад 9,2 млрд гривень.
Раніше Коломойському оголосили підозру у вчиненні легалізації майна, отриманого шахрайським шляхом. У цій справі суд обрав йому запобіжний захід у вигляді тримання під вартою до 31 жовтня з альтернативою у вигляді внесення застави.
На активи Коломойського після оголошення йому підозри накладений арешт.