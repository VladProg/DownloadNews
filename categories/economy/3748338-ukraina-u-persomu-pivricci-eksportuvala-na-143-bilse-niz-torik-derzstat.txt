У січні – червні 2023 року експорт товарів з України становив $19,4 млрд, або 85,7% від показника минулого року.

Про це повідомляє Державна служба статистики, передає Укрінформ.
«У першому півріччі 2023 р. експорт товарів становив 19406,9 млн дол. США, або 85,7% порівняно із першим півріччям 2022 р., імпорт – 30447,3 млн дол., або 120,7%», - йдеться в повідомленні.
За даними Держстату, негативне сальдо становило $11,04 млрд проти $2,6 млрд у першому півріччі 2022 року. Коефіцієнт покриття експортом імпорту становив 0,64 (у першому півріччі 2022 року – 0,90).
Держстат зазначає, що зовнішньоторговельні операції проводилися з партнерами із 224 країн.
Найактивніше протягом звітного періоду Україна нарощувала експорт зернових – на 26% ($5,3 млрд), а також жирів та олії тваринного або рослинного походження – на 3,5% ($2,8 млрд).
Основний приріст імпорту до показника минулого року продемонструвало електроенергетичне обладнання (+48%, на $2,9 млрд), ядерні реактори та котли (+21,2%, на $2,2 млрд) та транспортні засоби, окрім залізничних (+16,1%, на $2,9 млрд).
Як повідомлялося, Україна у січні – березні експортувала товарів на 10,3 млрд дол. та імпортувала товарів на 15,7 млрд дол.