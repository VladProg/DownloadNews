Країни Групи семи (G7) мають намір оголосити, на якому рівні вони встановлять максимальну ціну на російську сиру нафту, наступної середи, 23 листопада.

Як передає Укрінформ, про це повідомляє Bloomberg.
За словами співрозмовників, очікується, що адміністрація президента США Джо Байдена приватно назве запропоновану ціну перед зустріччю послів Європейського Союзу, запланованою на 23 листопада.
Співрозмовники додають, що якщо посли ЄС підтримають американську пропозицію, то того ж вечора планується її оголосити офіційно.
Обмеження ціни на російську нафту, яке підтримують G7 та ЄС, заборонить компаніям надавати доставку та послуги, такі як страхування, посередництво та фінансова допомога, необхідні для транспортування російської нафти в будь-яку точку світу, якщо нафта не буде продана нижче узгодженої ціни.
Як повідомляв Укрінформ, держсекретар США Ентоні Блінкен заявив, що домовленість найбільших економік світу обмежити ціни на російську нафту має досягти двох поставлених цілей – продовжити наповнення світових ринків енергоносіями, а також не дати путіну підживлювати війну проти України.
Санкції Європейського Союзу проти російської нафти та нафтопродуктів, які набудуть чинності 5 грудня та 5 лютого відповідно, приведуть до значного скорочення видобутку нафти в рф.
Фото: Bloomberg