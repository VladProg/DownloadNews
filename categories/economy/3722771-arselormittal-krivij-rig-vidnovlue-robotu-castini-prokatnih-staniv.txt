На «АрселорМіттал Кривий Ріг» планують поступово відновлювати сталеве виробництво після зупинки з метою економії води. 15 червня буде запущений перший прокатний стан.

Про це в ході обговорення в Європейській бізнес-асоціації наслідків підриву Каховської ГЕС для бізнесу повідомив фінансовий директор «АрселорМіттал Кривий Ріг» Сергій Плічко, передає Укрінформ.
«Подачу технічної води на підприємство зменшено на 2/3 – замість 2,5 тис. кубометрів на годину через зниження тиску ми наразі отримуємо менше тисячі кубів. Щоб адаптуватися до зменшеного постачання води, ми були змушені зупинити деякі агрегати, зокрема, повністю зупинили виробництво сталі та прокату. Зараз ми розуміємо, що деякі прокатні стани можуть відновити роботу. Один стан ми будемо намагатися запустити в роботу вже завтра. Далі будемо дивитися по рівню споживання води», - наголосив Плічко.
Він також зазначив, що з таким зниженим рівнем постачання технічної води відновити роботу повністю, як було до 6 червня, підприємству не вдасться. У комбінаті розглядають альтернативні можливості для постачання технічної води для забезпечення роботи.
Водночас ситуація у гірничому департаменті «АрселорМіттал Кривий Ріг» більш стабільна.
«На гірничих підприємствах замкнутий контур споживання води. Тобто вода, яка використовується у виробництві, потім відстоюється і знову подається на виробництво. Рівень споживання для поповнення її незначний, до того ж після весняних паводків у нас є значні резерви. Тому як мінімум на найближчі два-три місяці для роботи гірничого департаменту ми забезпечені водою», - повідомив представник компанії.
Як повідомлялося, через підрив та руйнацію Каховської ГЕС агресором «АрселорМіттал Кривий Ріг» обмежив споживання води та вже поставив на паузу низку процесів металургійного виробництва.