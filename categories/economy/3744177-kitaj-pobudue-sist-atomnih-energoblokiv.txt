Уряд Китаю схвалив будівництво шести атомних енергоблоків на АЕС країни, в чотирьох із яких будуть встановлені найновіші китайські реактори третього покоління "Хуалун 1" (Hualong One).

Про це з посиланням на Китайську ядерну енергетичну корпорацію CGNPC повідомляє CGTN, передає Укрінформ.
Шість блоків будуть побудовані на АЕС «Хун’яньхе» в провінції Ляонін, «Шидаовань» у провінції Шаньдун і «Фуцін» у провінції Фуцзянь.
Як ідеться у повідомленні, в першій половині року сукупне виробництво електроенергії на АЕС Китаю становило 211,9 млрд кіловат-годин (кВт-год) - це близько 5% електрогенерації в країні за шість місяців і на 7% більше, ніж за той самий період минулого року.
"Хуалун 1" є найновішим серійним ядерним реактором китайської розробки, на основі якого будується кілька енергоблоків на китайських АЕС. До кінця 14-го п’ятирічного плану (2021-2025 рр.) в Китаї повинно бути не менше десяти введених в експлуатацію ядерних енергоблоків із цими реакторами.
Один енергоблок із реактором "Хуалун 1" може виробляти майже 10 млрд кВт електроенергії щороку, чого достатньо для задоволення потреб 1 мільйона людей.
Водночас такий реактор дає змогу заощадити еквівалент 3 мільйонів тонн стандартного вугілля та скоротити викиди вуглекислого газу на 8 мільйонів тонн на рік.
Як повідомляв Укрінформ, із Російської Федерації до Китаю минулого місяця вирушив вантаж обладнання для будівництва третього енергоблока атомної електростанції «Сюйдапу» в провінції Ляонін.
Фото:CFP