Україна нині намагається захищати демократію всього цивілізованого світу, тому її підтримку не можна вважати благодійністю.

Як передає Укрінформ, про це в інтерв'ю AP заявив міністр фінансів України Сергій Марченко.
“Підтримувати Україну – це не благодійність. Ми намагаємося захистити свободу і демократію всього цивілізованого світу”, - сказав він.
За словами Марченка, фінансова підтримка України незначна порівняно з тим, що розвинені країни витрачали на боротьбу з надзвичайними ситуаціями, такими як світова фінансова криза 2008 року та пандемія COVID-19.
Згідно з даними, зібраними Ukraine Support Tracker Кільського інституту світової економіки, загальна сума допомоги, виділеної Україні, станом на цей тиждень досягла 113 мільярдів євро, зазначає видання.
“Зараз не час відкладати будь-яку підтримку, просто втомлюватися від України та її проблем... бо наступного разу ви зрозумієте, що без України росія наблизиться до європейського кордону. Мова йде про самозбереження, це самозахист — це має бути в голові громадян ЄС”, - зазначив міністр.
Марченко також високо оцінив те, що він назвав постійною потужною підтримкою з боку західних урядів, згадавши, зокрема, США.
Як повідомляв Укрінформ, уряд Сполучених Штатів оголосив про виділення Україні бюджетної підтримки в розмірі 4,5 млрд доларів.