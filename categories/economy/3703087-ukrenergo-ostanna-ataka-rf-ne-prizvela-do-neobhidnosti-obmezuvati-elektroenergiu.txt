Ракетна атака росіян зранку 1 травня 2023 року не завдала пошкоджень енергетичній інфраструктурі та не призвела до необхідності обмеження споживання.

Як передає Укрінформ, про це повідомляє НЕК «Укренерго» у Телеграмі.
«Станом на 1 травня виробництва електроенергії достатньо для покриття споживання. Продовжуються ремонти на багатьох енергоблоках теплової генерації. Їхні потужності наразі компенсуються роботою переважно гідроелектростанцій, які через водопілля працюють не тільки для покриття піків споживання зранку та ввечері, але й упродовж всієї доби. Також активно працюють електростанції з відновлюваних джерел енергії», – йдеться у повідомленні.
Зазначається, що триває експорт електроенергії у Молдову. Експорт до Польщі наразі не здійснюється. Польська енергосистема зараз не потребує додаткової електроенергії через зниження споживання під час тривалих святкових вихідних. Незначний імпорт зі Словаччини продовжується.
Ремонтні бригади Укренерго 30 квітня відновили роботу магістральної лінії електропередачі у центральному регіоні, яка була пошкоджена внаслідок ракетної атаки росіян у п’ятницю.
«Ремонтні роботи продовжуються на всіх об’єктах високовольтної мережі, які зазнали російських атак. Відновлення рівня надійності енергопостачання, який був до масованих обстрілів, потребує багато ресурсу та часу», – додали в компанії.
Як повідомлялося, увечері 30 квітня та в ніч на 1 травня ворог завдав чергового масованого удару по Україні.
Фото: Олександр Гіманов