За рішенням Верховного суду Сполученого Королівства справа щодо примусового придбання Україною єврооблігацій на 3 млрд доларів розглядатиметься за повною процедурою у відкритому засіданні.

Як передає Укрінформ, про це повідомляє Міністерство фінансів України.
«Велика перемога справедливості та верховенства права. Верховний суд Сполученого Королівства сьогодні дійшов до висновку, що аргументи лінії захисту України щодо примусу, які ґрунтуються на фактах погроз агресії росії, мають бути досліджені за повною процедурою під час відкритого засідання в англійському суді», - йдеться в повідомленні.
У міністерстві вітають це рішення, яке свідчить про підтримку Верховним судом, що є найвищою інстанцією у системі судів Сполученого Королівства, позиції України, яку вона заявляла багато років поспіль.
Як зауважили в Мінфіні, рф, діючи через свою довірену особу, намагалась переконати англійський суд постановити рішення на користь росії, застосувавши скорочену процедуру і тим самим уникаючи детального дослідження англійським судом її дій. Але Верховний суд врешті-решт відхилив прохання росії та справедливо визнав те, що аргументи лінії захисту України щодо примусу є спроможними та мають бути належним чином вивчені з дослідженням усіх доказів.
Як зазначив суддя Блер у своєму рішенні суду першої інстанції, позиція захисту України щодо примусу «є однозначно сильною», і «погрози росії застосувати силу у 2013 році слід розглядати у контексті реального застосування сили у 2014 році».
Усі докази будуть представлені суду для вивчення та під пильним наглядом світової спільноти.
Як повідомляв Укрінформ, уряд Миколи Азарова отримав кредит на 3 млрд доларів у межах домовленостей між президентом рф путіним і тодішнім президентом України Януковичем у грудні 2013 року. У 2015 році російська сторона вимагала повернути борг, не прийнявши пропозицію про його реструктуризацію. Українська влада відмовилася визнавати борг офіційним і послідовно стверджувала, що внаслідок погроз, які лунали з боку росії до випуску єврооблігацій, та актів як економічної, так і військової агресії з боку росії, Україну було позбавлено права вибору. Внаслідок примусу, вчиненого росією, Україна зрештою уклала угоди щодо випуску єврооблігацій.