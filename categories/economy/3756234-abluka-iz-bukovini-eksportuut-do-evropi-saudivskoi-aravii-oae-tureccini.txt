Яблука із буковинських садів експортують до Саудівської Аравії, ОАЕ, Туреччини та багатьох європейських країн.

Про це на своїй сторінці у Фейсбуці повідомив начальник Чернівецької ОВА Руслан Запаранюк, передає Укрінформ.
"Буковинські яблука експортують до багатьох європейських країн, Саудівської Аравії, ОАЕ, Туреччини та інших віддалених куточків світу", - написав Запаранюк.
Він розповів, що днями відвідав ТОВ "Молодіжна аграрна спілка", яке у селах Олексіївка та Новоолексіївка Дністровського району вирощує 48 га яблуневих садів за інтенсивною технологією садівництва, з них 29,7 га молодих садів. Цього року їх площа збільшилася на 18,36 га за рахунок гранту в рамках програми "єРобота".

"Підприємство скористалось державною програмою підтримки розвитку галузей садівництва, виноградарства та хмелярства «Фінансова підтримка сільгосптоваровиробників» та отримало фінансову допомогу на безповоротній основі (часткову компенсацію (до 30% вартості без ПДВ) вартості будівництва цього об’єкта. Будівництво приміщення для зберігання плодово-ягідної продукції потужністю ще на 2,424 тис. тонн продовжується. Також у комплексі встановили сортувальну лінію", - додав посадовець.
За його словами, товариство має свою торгову марку "OH MY GARDEN" і співпрацює як з вітчизняними, так і закордонними контрагентами, відправляючи свою продукцію за межі України.
На думку начальника Чернівецької ОВА, це яскравий приклад підприємства, яке розвивається і ефективно працює, підтримуючи економіку нашої країни. Він подякував керівництву і колективу компанії за їх якісну роботу та побажав ще більших результатів.
Як повідомлялося, Україна попри війну залишається на третьому місці серед найважливіших експортерів сільськогосподарської продукції до ЄС та посідає 14-те місце серед найбільш суттєвих імпортерів європейської аграрної продукції.