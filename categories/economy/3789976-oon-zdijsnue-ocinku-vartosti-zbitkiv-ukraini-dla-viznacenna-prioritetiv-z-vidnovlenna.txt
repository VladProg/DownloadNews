ООН у співпраці з урядом України, Світовим банком та ЄС ініціювала проведення третю швидку оцінку збитків та потреб України, що визначатиме інвестиційні пріоритети для відновлення й реконструкції наступного року.

Як передає власкор Укрінформу у Нью-Йорку, про це заявив у вівторок на засіданні Ради Безпеки помічник Генсека ООН у справах Європи, Центральної Азії та Америки ООН Мирослав Єнча.
За його словами, вартість відновлення України попередньо оцінювалася у більш як $400 мільярдів.
Єнча зазначив, що Управління Верховного комісара ООН із прав людини підтвердило загибель понад 10 тисяч цивільних, поранень зазнали 18,5 тисячі осіб. Серед жертв - сотні дітей.
«Остаточні втрати від цієї війни, ймовірно, будуть набагато більшими, оскільки немає жодних ознак припинення насильства. Натомість є ознаки того, що напади на цивільне населення та об'єкти цивільної інфраструктури можуть ще більше посилитися під час холодної пори року», - зазначив Єнча.
Помічник Генсека розповів, що 11 листопада Росія відновила обстріли Києва, продовжує атаки на інші міста, здійснила напад на цивільне судно біля Одеси.
Нині активно реалізується цьогорічний план реагування на зиму, розроблений ООН та її партнерами у співпраці з українською владою, сказав Єнча.
За його даними, допомогу на зиму отримали близько 360 тис. осіб. Проте потрібно ще 435 млн доларів для доставки матеріалів для ремонту будинків, придбання зимового одягу, опалювальних приладів, палива й ремонту систем централізованого водопостачання та опалення для 1,7 мільйона осіб.
Необхідні також постійні внески на реалізацію плану гуманітарного реагування для України на 2023 рік, який профінансовано поки що лише на 54%, додав Єнча.
Цього року агентства ООН надали гуманітарну допомогу понад 10 млн осіб. «Ми прагнемо охопити 11 мільйонів до кінця 2023 року», - додав він.
За словами Єнчі, близько 4 млн українців, які потребують допомоги на окупованих територіях Донецької, Луганської, Херсонської та Запорізької областей, «не можуть бути охоплені через відсутність доступу».
«Ми також стурбовані нехтуванням міжнародного права в регіонах України, які наразі перебувають під контролем Росії», – наголосив він пояснивши, що окупаційна влада проводить «так звані вибори, призначає російських суддів і застосовує російське законодавство, навіть заднім числом», нав’язує російське громадянство, вдається до свавільних затримань і катувань людей.
«На тлі глобальних викликів і криз міжнародне співтовариство повинне зберегти свою увагу до України й покласти край стражданням, спричиненим цією війною», - підкреслив Єнча.
У віторок Рада Безпеки ООН зібралася для обговорення ситуації в Україні у зв’язку з російською війною та її наслідків для глобальної продовольчої безпеки.