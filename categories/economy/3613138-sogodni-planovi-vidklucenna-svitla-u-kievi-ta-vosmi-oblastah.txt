У неділю, 13 листопада, планові відключення електроенергії діятимуть у столиці України та у восьми областях

Про це НЕК «Укренерго» повідомляє у Фейсбуку, передає Укрінформ.

13 листопада з 00:00 до 24:00 діятимуть планові відключення у Києві, Київській, Чернігівській, Черкаській, Житомирській, Сумській, Харківській, Полтавській та Донецькій областях.

В інших областях України відключення не прогнозуються.

В Укренерго пояснюють, що будь-які обмеження споживання електроенергії є наслідком пошкодження частини енергосистеми російськими ракетами та дронами.

«Ремонтні бригади працюють цілодобово, але для відновлення високотехнологічного обладнання потрібен час. Будь ласка, не полишайте звички свідомо ставитись до споживання електроенергії. Особливо в години ранкового та вечірнього пікового споживання!», - закликають в Укренерго.
Як повідомляв Укрінформ, Прем'єр-міністр Денис Шмигаль зазначив, що на відновлення генерації пошкоджених ТЕС і ТЕЦ потрібно понад 2,5 млрд грн, на ремонт об'єктів операторів системи розподілу електроенергії - щонайменше 5 млрд грн.