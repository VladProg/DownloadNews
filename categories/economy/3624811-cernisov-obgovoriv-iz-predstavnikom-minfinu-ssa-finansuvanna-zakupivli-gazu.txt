Голова правління НАК «Нафтогаз України» Олексій Чернишов обговорив із представником Мінфіну США Браяном МакКолі потребу у фінансуванні закупівель газу.

Як передає Укрінформ, про це повідомляє Нафтогаз.
Голова правління НАК «Нафтогаз України» Олексій Чернишов провів зустріч із Браяном МакКолі, Deputy Assistant Secretary з питань Європи та Євразії Міністерства фінансів США. Сторони говорили про можливості фінансування закупівлі Україною додаткового обсягу газу, необхідного для проходження опалювального сезону 2022-2023 року.
Чернишов наголосив, що важливо спрямувати частку виділених США через Європейський банк реконструкції та розвитку 500 мільйонів доларів на закупівлю газу для забезпечення енергетичної безпеки України під час опалювального сезону.
"Іншим джерелом фінансування закупівлі газу міг би бути новий пакет допомоги Україні у 2023 році, запропонований Адміністрацією США Конгресу, в якому 1,1 млрд доларів пропонують направити на енергетику", - зауважив Чернишов.
Зі своєї сторони МакКолі повідомив, що США ведуть комунікацію із ЄБРР щодо ефективного використання виділених коштів, частина із яких дійсно передбачена для закупівлі енергетичних ресурсів.
Як повідомлялося, 28 листопада Чернишов та голова Бюро USAID у справах Європи та Євразії Ерін Елізабет МакКі обговорили надання додаткової допомоги для проходження опалювального сезону.
У липні уряд Сполучених Штатів виділив Європейському банку реконструкції та розвитку $500 мільйонів для підтримки бізнес-діяльності, а також надання державних послуг в Україні та інших країнах, постраждалим від російської війни.