Компанія "Укртранснафта", що є частиною Групи Нафтогаз, передасть до флоту Військово-морських сил ЗСУ два буксири-швартувальники.

Відповідне рішення ухвалило правління НАК "Нафтогаз України", передає Укрінформ з посиланням на сайт Групи Нафтогаз.
Як зазначається, до початку повномасштабного вторгнення маневрені буксири "Львів" та "Укртранснафта" задіювали під час швартовки танкерів із нафтою на Морському нафтовому терміналі "Піденний".
За даними Нафтогазу, обидва судна не постраждали після початку повномасштабного вторгнення РФ, перебувають на плаву та укомплектовані необхідним обладнанням. Зокрема, їх можна використовувати для введення великогабаритних суден у порт і виведення з нього, для швартування та відшвартування суден, для здійснення кантування суден, буксирування портових барж та інших плавучих об'єктів.
"Підтримка наших військових залишається серед основних питань порядку денного наших підприємств. Ми постійно аналізуємо, як наші ресурси можуть бути використані для посилення Сил оборони України і стараємось залучити до підтримки військових все, що зараз може бути корисним для них", — зазначив голова правління Олексій Чернишов.
Як повідомлялося, з початку повномасштабного вторгнення РФ в Україну Сили оборони вивели з ладу п'ять великих десантних кораблів флоту росіян. Усього їх було шість.