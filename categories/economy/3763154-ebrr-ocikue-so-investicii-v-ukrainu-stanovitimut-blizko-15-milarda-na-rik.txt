Європейський банк реконструкції та розвитку (ЄБРР) планує продовжувати інвестувати близько 1,5 мільярда євро на рік в Україну в найближчі два роки.

Про це заявила президентка ЄБРР Оділь Рено-Бассо, передає Укрінформ з посиланням на Reuters.
За її словами, сума остаточно не встановлена, тому може зрости. Однак досі існує нагальна потреба в підтримці України після вторгнення Росії, особливо енергетичного сектора та інфраструктури країни.
«Це залежить від сценаріїв, але я б очікувала принаймні такого ж, в середньому на рівні 1,5 мільярда євро на рік, у контексті війни. Але якби реконструкція справді почала прискорюватися, то, ймовірно, збільшилася б», — сказала Рено-Бассо в кулуарах заходу в Chatham House у Лондоні.
Президентка ЄБРР наголосила на актуальності підтримки енергетичної безпеки України та її інфраструктури.
«Якщо не буде опалення, не буде електрики, зима буде дуже важкою. Тому ми переважно на цьому зосереджувалися», – зазначила вона.
Рено-Бассо наголосила, що ЄБРР має поновлювану кредитну лінію з компанією «Нафтогаз», щоб допомогти їй закупити достатню кількість газу як і минулої зими, і що він має намір збільшити цю кредитну лінію.
У 2022-2023 роках банк зарезервував 3 мільярди євро на підтримку інфраструктури України та надання кредитних ліній під час конфлікту, з яких 1,7 млрд євро було освоєно минулого року.
Як повідомляв Укрінформ, за словами Прем’єр-міністра Дениса Шмигаля, міжнародні партнери України вже надали 2,3 млрд доларів США на відновлення об'єктів енергетики та їхній захист.