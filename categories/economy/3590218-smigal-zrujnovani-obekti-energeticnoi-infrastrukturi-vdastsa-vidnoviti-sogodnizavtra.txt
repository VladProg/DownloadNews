Десятки російських ракет влучили в об’єкти енергетичної інфраструктури в 11 областях і місті Києві, але більшість із цих об'єктів вдасться відновити вже сьогодні, частину - завтра.

Про це Прем'єр-міністр Денис Шмигаль написав у Телеграмі, передає Укрінформ.
«Десятки ракет влучили в об’єкти енергетичної інфраструктури в 11 областях і місті Києві. Електропостачання порушено практично по всій країні. У 8 регіонах є проблеми з водопостачанням. Уряд разом з усіма відповідальними відомствами розпочав реалізацію оперативного плану відновлення пошкоджених об’єктів. За попередньою інформацією, більшість об'єктів енергетичної інфраструктури зможемо відновити вже сьогодні. Частина запрацює завтра», - зазначив Шмигаль.
За його словами, вже відновлено енергопостачання в місті Суми, йде процес у Житомирі та Харкові. Введено графік аварійних відключень у Києві, Київській, Чернігівській, Черкаській та Житомирській областях.
«Звертаюсь до всіх українців із надзвичайно важливим проханням: обмежте споживання електроенергії, особливо у вечірні години, на ці кілька днів, поки йде відновлення та ремонтні роботи. За можливості не вмикайте найбільш енерговитратні прилади (електрообігрівачі, бойлери, електроплити, мікрохвильовки, пральні машини, електрочайники, кавоварки, праски). Це зменшить навантаження на нашу енергосистему та дозволить максимально швидко відновити інфраструктуру», - написав глава уряду.
Прем’єр-міністр упевнений в тому, що жодні ракети не зламають віру українців в перемогу. «Продовжуємо роботу. Зберігаємо спокій. Віримо в ЗСУ», - додав він.
Як повідомляв Укрінформ, російські війська вранці 10 жовтня здійснили ракетні атаки на українські міста. Загалом по території України було випущено 84 ракети. Загинули 11 людей, 64 - зазнали травм.