Керівники операторів систем розподілу електроенергії (ОСР) нестимуть персональну відповідальність за недотримання графіків і рівномірної черговості відключення електроенергії.

Як передає Укрінформ, про це повідомляє пресслужба Міністерства енергетики.
«При відключенні електроенергії ОСР має керуватися справедливим підходом, щоб усі споживачі перебували в рівних умовах. Якщо будуть встановлені факти зловживань, керівники компаній будуть нести персональну відповідальність», - підкреслив міністр енергетики Герман Галущенко.
Зазначається, що сьогодні міністр провів нараду щодо справедливої і рівномірної черговості розподілу доступної потужності та електроенергії між споживачами під час примусового обмеження споживання електроенергії. Участь у нараді взяв заступник керівника офісу Президента України Ростислав Шурма, голова Національної комісії, що здійснює державне регулювання у сферах енергетики та комунальних послуг Костянтин Ущаповський, керівництво Держенергонагляду та НЕК “Укренерго”.

Під час зустрічі Галущенко наголосив, що минулого тижня кількість скарг від споживачів щодо недотримання графіків та несправедливості у черговості відключень зросла удвічі.
“Й аналіз, який Міненерго провело спільно з НКРЕКП та Держенергонаглядом, свідчить, що невдоволення громадян обґрунтоване. Серед регіонів, по яких надходить найбільше скарг, – Київ, Київська область, Полтава і Львів”, - зауважив він.

Значну частину скарг на неналежну комунікацію ОСР зі споживачами отримує НКРЕКП. Скаржаться, зокрема, на недонесення інформації про відключення, їх обсяги та актуальність складених графіків. Також Комісія звертає увагу операторів розподільчих мереж на необхідність врахування показників лічильників та застосування коефіцієнта зниження при виставленні рахунків споживачам “за усередненим споживанням” за листопад.
Як повідомлялося, Міністерство енергетики доручило провести позапланові перевірки дотримання графіків відключення електроенергії. До перевірок будуть залучені представники НКРЕКП, СБУ, а також НЕК «Укренерго» - в частині перевірок обленерго. Перевірять також технічний стан елементів обладнання системної протиаварійної автоматики.
Фото: mev.gov.ua