Національна комісія, що здійснює державне регулювання у сферах енергетики та комунальних послуг (НКРЕКП), 7 квітня 2023 року прийняла остаточне рішення про сертифікацію оператора газосховища АТ«Укртрансгаз».

Як передає Укрінформ, про це повідомляє пресслужба НКРЕКП.
«Насамперед, сертифікація АТ «Укртрансгаз» посилить енергетичну безпеку і стабільність в Україні та в Європі загалом. Вона сприятиме подальшій інтеграції українського ринку природного газу із ринком європейським. Сертифікація також створить умови для максимального завантаження потужностей підземних сховищ газу, сприятиме додатковим фінансовим надходженням від послуг підземного зберігання газу», - наголосив голова НКРЕКП Костянтин Ущаповський.
Зазначається, що остаточне рішення про сертифікацію оператора газосховища регулятор прийняв з урахуванням висновку Секретаріату Енергетичного Співтовариства до попереднього рішення НКРЕКП про сертифікацію, який був ухвалений 31 березня 2023 року.
Як повідомлялося, 13 грудня 2022 року депутати Верховної Ради України підтримали у другому читанні та в цілому законопроєкт №8158, який, формує основу для проведення сертифікації Укртрансгазу як оператора газосховищ згідно регламентів ЄС.