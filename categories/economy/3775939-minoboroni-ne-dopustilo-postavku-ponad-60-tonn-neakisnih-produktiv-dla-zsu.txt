Міністерство оборони України протягом вересня провело понад 100 перевірок та не допустило постачання понад 60 тонн неякісних та небезпечних продуктів для українських військових.

Як передає Укрінформ, про це в Телеграмі повідомляє пресслужба Міноборони.
«Міністерство оборони України протягом вересня не допустило поставку понад 60 тонн неякісних та небезпечних продуктів для українських військових. Фахівці Управління безпечності харчових продуктів та ветеринарної медицини, яке підпорядковується Центральному управлінню контролю якості, провели понад сто перевірок та оглянули близько двох тисяч тонн продуктів», - йдеться в повідомленні.




Як зазначається, основна маса неякісної їжі – м'ясні та м'ясо-рослинні консерви. Серед найпоширеніших порушень – невідповідність вимогам Державних стандартів України (ДСТУ) та технічним умовам виробника (ТУ), відсутність якісних документів на продукти (якісні посвідчення, декларація виробника), порушення маркування або його відсутність, протермінована продукція та порушення умов зберігання.



У пресслужбі відзначили, що продукція, яка має хоча б одне з перелічених порушень, згідно із законодавством України, вважається небезпечною. Під час перевірок всі зафіксовані порушення обов’язково мають посилання на нормативно-правову базу. Крім того, наразі тривають планові та позапланові перевірки якості продуктів, які вже надійшли до військових частин від постачальників.



Як повідомляв Укрінформ, 2 вересня Господарський суд Києва задовольнив позов Міністерства оборони про стягнення понад 456 млн грн з недобросовісного постачальника сухпаїв для Збройних сил України.
Фото: Міноборони