У жовтні на виплати внутрішньо переміщеним особам вже спрямовано понад 5,6 млрд гривень.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
Йдеться про щомісячну державну допомогу на проживання, яка становить 3 тис. грн особам з інвалідністю і дітям та 2 тис. грн для всіх інших внутрішньо переміщених осіб.
"Зокрема, на виплати ВПО у першому періоді жовтня було спрямовано більш ніж 5,64 млрд грн. Таким чином, фінансову підтримку від держави отримали майже 2,5 мільйона внутрішніх переселенців", - зазначили у Мінреінтеграції.
Загалом з початку року профінансовано виплати ВПО на загальну суму 61,3 млрд гривень.
Як повідомляв Укрінформ, віцепрем'єр - міністр з питань реінтеграції тимчасово окупованих територій Ірина Верещук заявила, що обсяги фінансування виплат ВПО у 2024 році збережуться на рівні поточного року.