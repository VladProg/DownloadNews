Заступник керівника Офісу Президента Ростислав Шурма провів зустріч із підприємцями щодо полегшення умов ведення бізнесу в країні та реформи органів перевірки.

Як передає Укрінформ, про це повідомляє пресслужба глави держави.
У заході взяли участь понад 60 бізнесменів, включно з власниками промислових, логістичних і фінансових компаній.
Шурма поділився поточними напрацюваннями щодо консолідації підслідності економічних злочинів у межах єдиного правоохоронного органу. «Цю концепцію буде презентовано найближчим часом, після чого відповідні законопроєкти подадуть до Верховної Ради», - ідеться в повідомленні.
Також, за його словами, здійснюється аналіз доцільності консолідації близько десяти інспекцій, які мають природоохоронну функцію, у межах єдиного інспекційного органу - ЕкоРейнджера.
Окрім цього, під час зустрічі було досягнуто домовленостей із чотирьох конкретних питань.
Зокрема, з ініціативи співвласника концерну Ukravit Віталія Ільченка буде проаналізовано на предмет можливої дерегуляції шлях, який проходять інвестори, котрі будують у країні нові підприємства.
«На цьому прикладі ми конкретно розберемо, які регуляторні процедури потрібно прибрати чи змінити, щоб спростити будівництво нових заводів», - заявив заступник керівника ОП.
За пропозицією першого віцепрезидента Торгово-промислової палати Михайла Непрана буде проаналізовано світовий досвід щодо відповідальності правоохоронних органів за зловживання службовим становищем, несправедливе, упереджене та незаконне поводження з бізнесом.
Зі співвласником концерну «Молочний альянс» Олександром Деркачем домовлено про розгляд можливості законодавчого скорочення термінів розрахунків з боку торговельних мереж за продукцію, поставлену їм на реалізацію. Як зазначається, такий крок необхідний у зв'язку з тим, що точиться активна дискусія між роздрібними мережами й виробниками щодо термінів розрахунків за продукцію, що постачається.
«Ми вивчимо практику розвинених країн, у яких були побудовані потужні національні роздрібні мережі. Зокрема, досвід Lidl, Aldi в Німеччині, Carrefour у Франції, Tesco у Британії, Walmart у США. На основі аналізу буде очевидно, чи є сенс змінювати правила розрахунків ритейлу за надану на реалізацію продукцію», - зазначив Шурма.
З власником компанії «Текстиль-контакт» Олександром Соколовським домовлено, що буде підготовлений алгоритм закриття кримінальних справ проти бізнесу, за якими тривалий час не проводиться жодних процесуальних дій і які не мають перспектив.
«Президент України поставив завдання зробити все можливе, щоб полегшити роботу підприємців у нашій країні. Із цією метою ми продовжимо подальше регулярне спілкування з бізнесом. Щоб перевести спілкування на принципово інший рівень, ми маємо говорити мовою конкретних, обґрунтованих пропозицій. І уникати загальних суджень і тверджень», - зазначив заступник керівника ОП.
Як повідомляв Укрінформ, Прем'єр-міністр Денис Шмигаль 4 вересня на великій міжвідомчій нараді за участю урядовців, представників Офісу Президента, Нацбанку, центральних органів виконавчої влади обговорив заходи щодо дерегуляції та покращення бізнес-клімату, вдосконалення банківської системи та низку інших питань.