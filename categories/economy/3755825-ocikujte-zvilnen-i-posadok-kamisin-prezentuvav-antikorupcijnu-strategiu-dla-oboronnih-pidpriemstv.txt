Очищення персоналу від корупційних керівників є першим пріоритетом затвердженої Стратегії запобігання, виявлення та протидії корупції АТ «Українська оборонна промисловість» (державний концерн Укроборонпром).

Про це заявив міністр з питань стратегічних галузей промисловості України Олександр Камишін на презентації Стратегії запобігання, виявлення та протидії корупції АТ «Українська оборонна промисловість» 2023-2024, повідомляє кореспондент Укрінформу.
«Я вважаю, що корупціонерів з оборонних підприємств має бути негайно евакуйовано, тож очікуйте звільнень і посадок», - заявив Камишін.
Генеральний директор АТ «Українська оборонна промисловість» Герман Сметанін, якого було призначено наприкінці червня, повідомив про створення незалежних конкурсних комісій для відбору керівників для п’яти підприємств АТ «Українська оборонна промисловість».
«Підписано наказ на створення конкурсних комісій, склад яких є таким самим, як до повномасштабного вторгнення. Найближчим часом планується провести прозорий відбір п’яти керівників підприємств, тож ми тісно співпрацюємо з HR агентствами, щоб сформувати пул кандидатів на ці посади», - сказав керівник Укроборонпрому.
Сметанін також зауважив, що вже 50 працівників з різних посад було звільнено після його призначення.
Другим пріоритетом Стратегії запобігання, виявлення та протидії корупції є прозорі закупівлі, які АТ «Українська оборонна промисловість» планує здійснювати у системі Прозорро. Сметанін відмітив ефективність групових заявок, що вже дозволили суттєво знизити ціну за закупівлю енергоносіїв для оборонних підприємств.
Як повідомлялося, державний концерн «Укроборонпром» (нині АТ «Українська оборонна промисловість») піднявся на 65 місце в рейтингу оборонних компаній світу за версією видання Defense News. У статистичних показниках вказано, що дохід компанії, яка працює виключно в оборонній сфері, у 2022 році склав 1,248.65 млн доларів США, у 2021 році - 754.75 млн доларів США, що демонструє 70% зростання.