Кабінет Міністрів затвердив положення про особливості імпорту електроенергії в умовах воєнного стану.

Як передає Укрінформ, про це в Телеграмі повідомив постійний представник Кабміну у Верховній Раді Тарас Мельничук.
"Затверджено Положення про особливості імпорту електричної енергії в умовах правового режиму воєнного стану в Україні. Створюються передумови для зменшення невідповідності (недостатності) генеруючих потужностей для забезпечення операційної безпеки обʼєднаної енергетичної системи України, що може виникнути через масовані обстріли обʼєктів критичної енергетичної інфраструктури, за рахунок залучення імпорту електроенергії з країн ЄС", - написав депутат.
Зокрема, до споживачів, яким постачається імпортована електроенергія, не застосовуватимуться графіки обмеження споживання електроенергії, (погодинного відключення електроенергії, обмеження споживання електричної потужності, аварійного відключення), у разі, якщо споживання електроенергії такими споживачами не буде перевищувати визначені обсяги.
Як повідомлялося, під час опалювального сезону 2022-2023 років до підприємств, що споживали імпортовану електроенергію, не застосовували графіки погодинних відключень. Норма діяла до 30 квітня 2023 року.