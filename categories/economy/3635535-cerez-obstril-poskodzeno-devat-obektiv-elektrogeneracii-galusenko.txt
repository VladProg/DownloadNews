Внаслідок сьогоднішнього удару по енергосистемі України 9 об’єктів електрогенерації пошкоджено; енергетики збільшують виробництво електроенергії на атомних станціях.

Як передає Укрінформ, про це повідомив міністр енергетики Герман Галущенко в ефірі національного марафону.
«Є пошкодження близько 9 об’єктів генерації, зараз ми ще верифікуємо ці пошкодження. Так само пошкоджені відповідні станції та підстанції, які передають електроенергію, що спричинило обмеження виробництва по об’єктах перш за все атомної генерації. Зараз ми це все фіксуємо і будемо цю ситуацію модифікувати таким чином, щоб збільшити виробництво вже найближчими годинами», – зауважив він.
Міністр також зазначив, що рф, як завжди, намагається бити по генерації та по об’єктах розподілу і передачі електроенергії, тому це чергова терористична атака.
«У нас немає можливості постачати електроенергію до 50% споживачів. Зараз ця ситуація виправляється, вже відбувається відповідне навантаження атомної генерації, і я сподіваюсь, що ми найближчим часом зможемо максимально стабілізувати ситуацію. Але треба розуміти, що сьогодні будуть аварійні відключення», – додав міністр.
Також Галущенко повідомив, що у Харківській області буде складна ситуація, але спеціальні служби намагатимуться якнайшвидше усунути пошкодження.
Крім того, за його словами, сьогоднішній удар також вплинув на енергосистему Молдови.
Як повідомлялося, 16 грудня росія знову завдала ракетних ударів по енергосистемі України. По всій території країни діє режим аварійних відключень.