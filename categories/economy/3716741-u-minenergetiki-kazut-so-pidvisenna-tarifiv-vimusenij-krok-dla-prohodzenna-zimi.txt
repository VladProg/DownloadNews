Підвищення тарифів на електрику є вимушеним кроком, аби енергетична галузь України могла пройти наступну зиму.

Про це заступник міністра енергетики Фарід Сафаров заявив в ефірі телемарафону «Єдині новини», передає кореспондент Укрінформу.
«Починаючи з 10 жовтня 2022 року і протягом наступних шести місяців, українська енергосистема була однією з цілей №1 для ворога. За цей час більше тисячі ракет та дронів було випущено по енергетичній інфраструктурі. І, на жаль, було 270 влучань, 33 масовані атаки», - поінформував він.
За словами заступника міністра, унаслідок обстрілів українська енергосистема фактично вперше в історії людства зазнала такого рівня збитків, які Світовий банк станом на лютий 2023 року оцінив у понад 11 мільярдів доларів.
Сафаров додав, що ця цифра постійно зростає, бо обстріли енергетичної інфраструктури відбуваються щоденно, особливо у прифронтових зонах.
«Питання, яким чином це все відбудовувати… На жаль, саме підняття тарифів – один із ключових інструментів, яким чином ми можемо це робити», - зазначив заступник міністра.
Він відзначив, що Україна отримує велику кількість гуманітарної допомоги, фінансування проєктів для відбудови енергетичної інфраструктури, але цього не достатньо.
«І тому це (підвищення тарифів – ред.) - вимушений крок, щоб ми змогли пройти наступну зиму», - пояснив Сафаров.
Заступник припустив, що з настанням холодів енергосистема знову стане першочерговою ціллю для ворога, тому необхідні кошти, аби встигнути полагодити всю зруйновану інфраструктуру, необхідну для проходження зимового періоду.
Національна комісія, яка здійснює держрегулювання у сфері електроенергетики та комунальних послуг, завернулася до уряду з пропозицією у два етапи підвищити тарифи до ринкового рівня – це 5,5 гривень за кВт.
«Розуміючи, що міністерство не може підтримати таку вартість, першим етапом було запропоновано 2,88 гривні, а потім ще підвищити до 5,5 гривень. Розуміючи і борючись за кожну копійку, ми порахували, що мінімальний рівень підвищення тарифу вийде на рівні 2,64 гривні», - сказав Сафаров, акцентувавши, що тариф набирає чинності з 1 червня 2023 року.
У цьому контексті він уточнив, що в середньому на одну родину підвищення вартості електроенергії призведе до збільшення платежів орієнтовно на 250 гривень за місяць.
Водночас заступник міністра запевнив, що держава розуміє ризики підвищення цін для окремих категорій населення, тому забезпечить надання субсидій.
Як повідомлялося, 30 травня на засіданні уряду схвалено рішення про підвищення тарифу на електроенергію для населення до 2,64 грн за кВт.
Фото: mev.gov.ua