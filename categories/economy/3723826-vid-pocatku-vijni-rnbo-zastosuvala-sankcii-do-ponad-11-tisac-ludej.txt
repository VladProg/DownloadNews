За час повномасштабного вторгнення росії в Україну рішеннями Ради національної безпеки і оборони України, які введені в дію указами Президента, санкції застосовані до 11 072 осіб.

Як передає Укрінформ, про це сказав керівник апарату РНБО Андрій Зюзь на зустрічі з делегацію Європейського Союзу на чолі зі спеціальним представником ЄС з питань впровадження санкцій Девідом О’Салліваном, інформує пресцентр РНБО.
Зазначається, що під час зустрічі у четвер, 15 червня, обговорено питання щодо посилення Україною та міжнародними партнерами санкційних режимів проти Росії.
Зюзь подякував країнам Європейського Союзу за активну й послідовну підтримку України, зазначивши, що санкційні пакети ЄС проти РФ наближають перемогу нашої країни у війні.
“Керівник Апарату акцентував, що після широкомасштабного військового вторгнення Росії в нашу країну рішеннями РНБО України, які введено в дію Указами Президента України, санкції застосовано до 11 072 осіб”, - ідеться в повідомленні.
Як зауважують у пресцентрі РНБО, О’Салліван наголосив, що демократичні цінності та сильні державні інституції є важливими чинниками майбутнього розвитку України та запевнив, що ЄС підтримуватиме нашу державу на шляху до цих прагнень.
Сторони домовились синхронізувати санкції проти рф та посилити обмін інформацією про випадки обходу застосованих санкцій, зокрема у сферах, пов’язаних з виробництвом озброєння та військової техніки. Також передбачається посилення положень проти обходу санкцій, включаючи застосування вторинних санкцій до осіб, які допомагають їх обходити.
Як повідомлялося, указом від 11 червня Президент Володимир Зеленський ввів у дію рішення Ради національної безпеки і оборони про застосування персональних санкцій проти 178 осіб.