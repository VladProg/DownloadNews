Органи місцевого самоврядування проявляють активну позицію щодо посилення власної фіскальної спроможності.

Як передає Укрінформ із посиланням на сторінку Програми «U-LEAD з Європою» у Фейсбуці, це питання обговорювалося на панельній дискусії на тему «Потенціал місцевих податків і зборів: трансформація ролі центральних і місцевих органів влади в податковому адмініструванні».
«Жваву дискусію викликало питання можливостей розширення повноважень органів місцевого самоврядування щодо адміністрування місцевих податків. Ключовим обмеженням для розкриття потенціалу майнових податків більшістю визнано недостатню наповненість існуючих баз даних, що містять інформацію про оподатковуване майно» – зазначили у U-LEAD.
У заході взяв участь перший секретар та спеціаліст з питань децентралізації та секторальних реформ European Union in Ukraine Томаш Остропольський, який відзначив важливість і необхідність продовження реформи децентралізації в частині посилення фіскальної спроможності органів місцевого самоврядування, зокрема щодо стягнення місцевих податків і зборів.

Експерти Growford Institute представили результати діагностики місцевого оподаткування та рекомендації щодо удосконалення адміністрування майнових податків.
В обговоренні взяли участь представники профільних департаментів Мінвідновлення, Міністерства фінансів, Державної податкової служби, Асоціації міст України, Всеукраїнської асоціації ОТГ, місцевого самоврядування, експерти з питань податків.

Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Фото: «U-LEAD з Європою»