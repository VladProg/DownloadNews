Результатом спільної роботи Міністерства фінансів, Державної податкової служби, бізнес-омбудсмена та профільного парламентського комітету стала стабілізація ситуації із блокуванням податкових накладних.

Як передає Укрінформ, про це заявив голова комітету Верховної Ради України з питань фінансів, податкової та митної політики Данило Гетманцев під час зустрічі з бізнес-омбудсменом, Мінфіном та ДПС з питань блокування податкових накладних та роботи автоматизованої системи моніторингу відповідності податкової накладної (СМКОР).
«Ситуація з блокуванням податкових накладних стабілізувалася. Це є результатом нашої спільної девʼятимісячної роботи», - зазначив Гетманцев.
Також він зауважив, що, за твердженням команди бізнес-омбудсмена, поменшало і скарг на роботу СМКОР.
Окремо депутат підкреслив необхідність популяризації серед платників можливості оскарження рішень регіональних комісій до центрального апарату ДПС щодо блокування документів.
За словами Гетманцева, наразі платники не користуються повною мірою цим механізмом.
Як повідомлялося, кілька місяців коефіцієнт блокування податкових накладних не перевищує 0,8%; нині вже готові зміни до урядової постанови №1165, які повинні зменшити його вдвічі.