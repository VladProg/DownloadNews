Розширення зернової угоди на порти Миколаєва залежить насамперед від можливостей Сил оборони України гарантувати безпеку на півдні, а не від ООН чи інших посередників.

Про це заявив посол України в Туреччині Василь Боднар на брифінгу на тему: "«Зернова угода»: як наразі працює механізм?" в Медіацентрі Україна - Укрінформ.
Дипломат нагадав, що укладення зернової угоди 22 липня 2022 року стало можливим завдяки насамперед діям Сил оборони України з витіснення російських військ з півночі Причорномор'я.
"Сьогодні вихід з Миколаєва і Херсона перебуває під вогневим контролем ворога... Тобто це насамперед безпекові ризики, які потрібно враховувати перед тим, як говорити про можливість розширення зернової ініціативи", - зауважив Боднар.
У цьому контексті він нагадав, що у порту Миколаєва нині перебуває шість кораблів, які належать турецьким компаніям, і наразі ведуться переговори про їх виведення.
"Це дуже складний процес, оскільки і фарватер замінований, і перешкоди стоять, і бойові дії в цьому регіоні тривають. І говорити серйозно про включення цих портів до "зернової ініціативи" перш ніж ми витіснимо ворога з Кінбурнської коси і зони ураження, думаю, досить складно", - зазначив посол України.
Боднар зауважив, що питання про розширення зернової угоди на порти Миколаєва і Херсона стоїть на порядку денному ще від початку "зернової ініціативи".
"Але насправді все досягається Силами оборони, а не ООН чи іншими посередниками, на яких ми, звичайно, маємо великі сподівання і які є нашими партнерами. Визволення від ворогів окупованих територій дозволить пришвидшити вирішення цього питання", - підсумував дипломат.
Як повідомлялося, українська сторона заявляла, що зернову угоду потрібно розширити, зробивши її безстроковою, а також поширити її дію на порти Миколаївської області.