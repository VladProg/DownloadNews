За підсумками дев’яти місяців ДП «Ліси України» збільшило чистий прибуток до 2,6 млрд грн, що в десять разів більше, ніж галузь заробляла до початку реформи.

Як передає Укрінформ, про це повідомив генеральний директор держпідприємства Юрій Болоховець у Фейсбуці.
За його словами, також лісівники цьогоріч сплатили у держбюджет 4,7 млрд грн податків, що на 1,1 млрд грн більше, ніж торік.
Болоховець зауважив, що рекордних прибутків та відрахувань у бюджет вдалося досягти на падаючому ринку.
«Ситуація на ринку лісоматеріалів не покращилася. Витрати зростають, ціни знижуються. Порівняно з минулим роком середня ціна реалізації знеособленого кубу необробленої деревини впала з 1,8 тис. грн до 1,7 тис. грн. Підприємство також відмовляється від власної переробки – реалізація пиломатеріалів філіями ДП зменшилася з 2,8 до 2,1 млрд грн", - зазначив очільник підприємства.
Однак зниження цін та обсягів переробки вдалось компенсувати завдяки збільшенню обсягів реалізації - з 7,7 до 8,8 млн кубометрів. Тому за підсумками трьох кварталів дохід підприємства навіть зріс - із 16,9 млрд грн до 17,4 млрд грн.
Істотне зростання чистого прибутку в галузі керівник ДП пояснює низкою своєчасних управлінських рішень.
Зокрема, більшість закупівель переведено на Prozorro, ліквідовано схеми реалізації деревини за прямими договорами, запроваджено додаткові сервіси для клієнтів, удосконалено системи електронного обліку деревини, замінено значну частку керівників філій підприємства.
«Програма трансформації підприємства ще триває. Дуже багато змін заплановано на наступний рік. Але результати цього року свідчать, що ми на єдино правильному шляху», - підсумував Болоховець.
Як повідомлялося, за три квартали 2023 року державне підприємство «Ліси України» відвантажило замовникам 8,68 млн кубометрів лісоматеріалів; це на 1 млн кубометрів більше, ніж за аналогічний період минулого року.