Антимонопольний комітет України ухвалив проєкт постанови Кабінету Міністрів України «Про припинення дії договору між Кабінетом Міністрів України та урядом російської федерації про співробітництво в галузі конкуренції».

Як передає Укрінформ, про це повідомляє пресслужба АМКУ.
Зазначається, що цим же документом Міністерству закордонних справ буде доручено повідомити уряд країни-агресора про прийняте рішення.
В АМКУ зауважують, що Україна ще з 2014 року не співпрацює з агресором у галузі конкуренції. Водночас прийняття урядом України цієї постанови формалізує розрив відносин з росією.
Договір був вчинений 13 липня 2000 року та передбачає, зокрема: забезпечення умов для ефективного функціонування товарних ринків України та російської федерації, а також створення механізму взаємодії, спрямованого на недопущення та припинення дій, які чинять негативний вплив на конкуренцію на товарних ринках.
Разом з цим, договір передбачає: вирішення питань гармонізації законодавств України та російської федерації у галузі конкуренції та спільний розгляд дій, які чинять негативний вплив на конкуренцію на товарних ринках України та російської федерації.
Антимонопольний комітет України наприкінці лютого 2022 року звернувся до провідних міжнародних організацій у сфері економічної конкуренції, таких як ОЕСР та ICN, із закликом щодо усунення від участі у їхній роботі представників росії та білорусі. У відповідь роботу російського відомства в діяльності ICN було призупинено, а ОЕСР припинила участь росії та білорусі у своїх структурах.
Як повідомляв Укрінформ, Президент Володимир Зеленський 16 вересня 2022 року скасував дію деяких документів, які стосуються економічного співробітництва України з рф, а також з суміжними областями республіки білорусь і адміністративно-територіальними одиницями Республіки Молдова.