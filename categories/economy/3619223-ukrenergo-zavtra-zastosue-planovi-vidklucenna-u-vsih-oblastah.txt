У всіх регіонах України 22 листопада будуть застосовані планові вимкнення електроенергії.

Як передає Укрінформ, про це національна енергетична компанія "Укренерго" повідомляє в Фейсбуці.
"Завтра, 22 листопада, з 00:00 до 24:00 у всіх регіонах України будуть застосовані планові відключення. Ми продовжуємо робити все можливе для відновлення сталого енергоживлення у ваші домівки. Українська енергосистема все ще повністю не оговталася від 6 хвиль ракетних ударів і не може працювати на повну потужність", - йдеться у повідомленні.
Як повідомляв Укрінформ, через російські обстріли з ладу виведена майже половина енергосистеми України.
З 10 жовтня війська російської федерації здійснюють масовані атаки на енергетичну інфраструктуру України. Загарбники цілять ракетами й іранськими дронами як по об'єктах генерації, так і по системі передачі електроенергії.