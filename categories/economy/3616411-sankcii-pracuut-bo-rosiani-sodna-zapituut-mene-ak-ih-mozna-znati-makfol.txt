Професор політичних наук при Стенфордському університеті Майкл Макфол переконаний, що санкції проти росії працюють, бо підсанкційні росіяни щодня звертаються до нього із запитами, як їх можна зняти.

Про це Макфол заявив під час онлайн-виступу на відкритті Київського міжнародного економічного форуму, повідомляє кореспондент Укрінформу.
Макфол зазначив, що найважливішим засобом зупинення російської агресії є не санкції, а ЗСУ і український народ. За його словами, санкції проти рф відіграють важливу допоміжну роль у зменшенні можливостей для путіна продовжувати агресію проти України.
«Я думаю, що ці санкції працюють, бо якщо говорити про контроль експорту технологій, це має справді руйнівний вплив на російську економіку. Тут треба продовжувати працювати. Аналогічно інші елементи санкцій – індивідуальні, санкції у сферах енергетики, фінансів, вони теж працюють. Кожного дня мені надходять емейли від росіян, проти яких були запроваджені санкції, вони питають, як їм позбутися цих санкцій. Вони про це не питали б, якби ці санкції не працювали», – сказав професор.
Він зауважив, що санкції не досягли мети щодо зупинення війни, оскільки росія має величезні природні ресурси, які вона може експортувати і заробляти на цьому.
«Безумовно, Захід не робить достатньо, бо є багато сфер, де можна ще посилити санкції… Кожного дня, поки путінські війська перебувають в Україні, мають бути нові й нові санкції. Вчора була жахлива атака на вашу країну… То чому ж не було нової реакції у вигляді санкцій? Вона мала бути вже сьогодні», – вважає Макфол.
Насамкінець він ще раз повторив думку, що санкції проти рф працюють, але «їм треба певний час, і їх треба радикально посилювати».
Як повідомлялося, 23 червня міжнародна група Єрмака-Макфола презентувала Дорожню карту фінансових санкцій, що містить аналіз впливу раніше запроваджених обмежень на фінансову систему РФ, перелік рекомендацій для посилення тиску на державу-агресора та карту ризиків, які передбачає реалізація санкційної політики.