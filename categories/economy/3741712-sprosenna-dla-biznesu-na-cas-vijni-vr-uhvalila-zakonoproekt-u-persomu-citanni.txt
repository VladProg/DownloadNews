Верховна Рада у першому читанні ухвалила законопроект про спрощення умов ведення бізнесу на час воєнного стану.

Як передає Укрінформ, про це повідомляє пресслужба Мінекономіки.
У Мінекономіки інформують, що документ на період воєнного стану запроваджує такі зміни: декларативний принцип на всі види господарської діяльності (крім критичних галузей), для започаткування яких в мирний час потрібно отримувати ліцензії та дозволи. Також Урядом встановлюється перелік критичних галузей, дія раніше виданих строкових ліцензій, дозволів та декларацій продовжується автоматично, а подання звітів, періодичні, чергові платежі за ліцензіями, іншими результатами надання публічних послуг – відтерміновуються.
Ухвалення цього законопроєкту дозволить створити максимально зручні умови для ведення бізнесу. Підприємці зможуть швидко відновити роботу, що була призупинена через бойові дії, або ж розпочати нову власну справу там, де вони вважатимуть за доцільне.
Крім того, прийняття Закону забезпечує виконання одного з зобов’язань Меморандуму про взаєморозуміння між Україною як Позичальником та Європейським Союзом як Кредитором щодо Інструменту надання підтримки Україні на 2023 рік на суму до 18 мільярдів євро, підписаного 16 січня 2023 року.
Як повідомлялось, на початку повномасштабного вторгнення Росії в Україну Уряд перевів більшість послуг для бізнесу на декларативний принцип, за винятком послуг у галузях ядерної безпеки, безпеки держави, навколишнього середовища, життя і здоров’я людини.