Валовий збір зерна в Україні у 2023 році може становити 34 млн т, що на 37% менше, ніж у 2022 році.

Як передає Укрінформ, про це повідомляє пресслужба Національної аграрної академії наук України.
«У підсумку, прогнозований валовий збір зерна у 2023 році може скласти 34 млн т, що на 37% менше показника 2022 р. та на 60% менше показника 2021 року», - йдеться у повідомленні.
Зазначається, що у 2023 році очікується валовий збір олійних культур на рівні 19,3 млн т, що на 13% більше показника 2022 року та на 15% менше показника 2021 року.
За попередніми оцінками академії, в 2023 році в Україні на 45% зменшать посівні площі під зерновими культурами та на 50-60% менше отримають врожаю зернових у порівнянні з 2021 роком. Причинами такого скорочення також є: зменшення всіх посівних площ, зміна структури посівів та зниження врожайності зернових культур.
Крім цього, нестача фінансування та необхідність суттєвої економії спричинили зниження кількості внесених добрив на 50-60%.
Значні площі посівів кукурудзи залишились в полях не зібраними. Внаслідок чого очікуваний рівень врожайностіможе знизитись (залежно від регіону і культури) на 15-30% порівняно з середньою урожайністю минулих років.
За розрахунками науковців, станом на грудень 2022 року з 28,4 млн га всіх посівних площ, що були в обробітку в 2021 році, на підконтрольній території України знаходиться 24,6 млн га (86% всієї території), з яких ще на 3,9 млн га неможливо провести сівбу через близькість до лінії фронту, необхідність проведення розмінування тощо.
Водночас військові дії, посушливий кінець літа та цінова ситуація на ринку зернових обумовили те, що озимі зернові на підконтрольних територіях були посіяніна площі 3,8 млн га, що на 26% нижче порівняно з осінніми показниками 2021 року на нині контрольованих територіях та на 43% нижче від посівів на всій території України. За таких умов майбутній урожай пшениці складе приблизно 15-18 млн тонн.
За оцінками академії, зменшення площі посівів озимих культур в Україні можливо частково компенсувати за рахунок нарощування площ під ярими культурами під час посівної кампанії 2023 року. Але це значною мірою буде залежати від успіхів ЗСУ на фронті та стану звільнених земель.
Як повідомляв Укрінформ, у Міністерстві аграрної політики та продовольства України очікують, що українські аграрії у 2023 році зможуть засіяти не менше площ, ніж у 2022 році. При цьому, у міністерстві прогнозують зміну структури посівів, зокрема в Україні будуть збільшені посівні площі під олійними культурами та зменшені - під зерновими.