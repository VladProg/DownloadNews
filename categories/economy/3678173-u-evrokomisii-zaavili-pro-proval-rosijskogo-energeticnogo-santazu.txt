Завдяки зусиллям громадян та бізнесу в країнах-членах Європейського Союзу енергетичний шантаж блоку з боку росії провалився.

Як передає Укрінформ, про це повідомляє Єврокомісія у Твіттері.
"Енергетичний шантаж з боку росії провалився. Завдяки зусиллям громадян і бізнесу ЄС ми скоротили споживання газу на 19%. А наші газосховища поки що заповнені на 62%", – заявили в ЄК.
У Єврокомісії додали, що завдяки європейській єдності та розумній енергетичній політиці Євросоюз зміцнює свою енергетичну незалежність.
Як повідомлялося, минулого року росія повністю зупинила постачання газу до Європи через газогін "Північний потік", що викликало черговий сплеск цін на енергетичному ринку ЄС.
Євросоюз розробив стратегію подолання поточної енергетичної кризи, ключовими елементами якої є підвищення енергоефективності, диверсифікація шляхів постачання енергоресурсів з метою виходу із залежності від росії та прискорений розвиток відновлюваних джерел енергії з метою поступової відмови від використання викопного палива.