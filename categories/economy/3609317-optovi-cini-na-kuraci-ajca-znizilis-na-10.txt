Оптові ціни на курячі яйця в Україні знизились на 10%.

Про це розповів перший заступник міністра аграрної політики та продовольства України Тарас Висоцький, передає Укрінформ з посиланням на пресслужбу відомства.
"Іноді виникає дисбаланс цін, як це було з гречкою. Але засіяли більше площ, зібрали новий урожай – ціни впали.Так само зараз виник дисбаланс з ціною на яйця, спричинений кількома факторами (підвищення попиту, скорочення поголів’я курей та виробництва яєць та ін.). Наразі оптові ціни знизилися на 10%. А при відновленні поголів’я курей-несучок ціна повернеться до економічно обґрунтованої», - сказав він.
Висоцький зазначив, що в Україні наразі немає дефіциту базових продуктів. Водночас, уряд реагує на коливання ринку та вживає відповідних заходів.
Як повідомляв Укрінформ, Міністерство аграрної політики та продовольства України 2 листопада 2022 року уклало меморандум з асоціацією «Союз птахівників України» про спільні дії для забезпечення стабільних цін на курячі яйця.
На початку вересня 2022 динаміка цін на яйця зросла з 29,91 грн за десяток в середньому по Україні до 62,01 грн станом на 27 жовтня. При тому найбільший приріст (16% до попереднього тижня) спостерігався 7 жовтня до ціни зафіксованої 30 вересня.