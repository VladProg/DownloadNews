Австрійський банк «Райффайзен» розіслав білоруським банкам повідомлення про те, що з серпня припиняє з ними кореспондентські відносини.

Про це повідомляє Наша ніва з посиланням на джерела, повідомляє Укрінформ.
За даними джерел, австрійський «Райффайзен Банк» поінформував керівництво білоруських банків про те, що з 31 липня припиняє співпрацю з усіма банками у білоруській юрисдикції.
Унаслідок санкцій за внутрішні репресії та участь режиму Білорусі у війні білоруський фінансовий сектор був дуже обмежений у своїй можливості підтримувати спілкування із зовнішнім світом. «Райффайзен» залишався останнім банком, який кореспондував білоруським банкам під час спрямування платежів до Європи, а також прийому платежів звідти, пише видання.
Водночас, як повідомляють місцеві бізнесмени, «Пріорбанк» – білоруська «дочка» «Райффайзена» – почав надсилати клієнтам листи з проханням не вказувати кореспондуючий банк за даними платежів — інакше їх не буде доставлено.
Ймовірно, відмова від кореспондуючих відносин із білоруськими банками — це наслідки тиску США на європейські фінансові інститути, які продовжували працювати з росіянами та білорусами всупереч спільній політиці санкцій.
Раніше співрозмовники видання повідомляли, що компетентні структури США запросили у австрійського «Райффайзена» всю документацію про проведені білоруською та російською «дочками» операції. У разі відмови видати документацію або при виявленні фактів заборонених платежів австрійському банку загрожували санкціями — забороною на роботу з доларом.
Кореспондентський рахунок – це банківський рахунок, що відкривається одним банком в іншому для виконання фінансових операцій між ними – переказу коштів, зарахування платежів, купівлі й продажу валюти тощо. Кореспондентський рахунок може бути відкритий в одній валюті або в декількох валютах, залежно від потреб банку.