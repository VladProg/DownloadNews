Китай не почав більше купувати російське зерно, попри те, що країна може стати найбільшим покупцем основних продуктів харчування цього сезону, а РФ - найбільшим експортером.

Як передає Укрінформ, про це повідомляє агенція Bloomberg.
Зараз Китай закуповує багато зерна, при цьому загальний обсяг імпорту зріс більш ніж на 60% порівняно з минулим роком та становив близько 6 млн тонн за перші чотири місяці року. З них на РФ прийшлося зовсім небагато - 30 тисяч тонн.
Хоча минулого року Пекін заявив, що дозволить імпорт зерна з усіх частин РФ, наразі торгівлі заважає низка проблем, зокрема фітосанітарні правила та транспортні проблеми.
Як зазначається, пшениця є винятком у торгівлі Китаю з РФ. Закупівлі Пекіном енергоресурсів та алюмінію різко зросли через санкції, які скоротили поставки російської продукції на Захід.
За словами російського міністра сільського господарства Дмитра Патрушева, майбутнє поставок пшениці та м’яса, ймовірно, буде на порядку денному, коли російські урядовці та керівники відвідають бізнес-форум у Китаї цього тижня.
Як повідомляв Укрінформ, країни «Групи семи» на саміті в Хіросімі погодили спільний підхід до відносин із Китаєм, який полягає не у від’єднанні їхніх економік від китайської, а в зменшенні ризиків і диверсифікації задля уникнення критичної залежності.