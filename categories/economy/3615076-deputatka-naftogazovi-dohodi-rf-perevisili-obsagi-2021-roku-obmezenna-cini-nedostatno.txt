Україна наполягає на жорстких енергетичних санкціях проти росії, оскільки вона продовжує отримувати надприбутки від продажу нафти і газу.

Про це повідомила заступниця голови комітету ВР з питань економічного розвитку Роксолана Підласа, передає Укрінформ з посиланням на сайт парламенту.
Депутатка зазначила, що за 10 місяців цього року нафтогазові доходи федерального бюджету рф перевищили її нафтогазові доходи за весь 2021 рік. «У жовтні росія заробила 1,2 трлн рублів від продажу нафти, газу і нафтопродуктів. Це 20 млрд доларів, які будуть витрачені на іранські ракети та «шахеди», щоб продовжувати війну в Україні. Нам потрібно це зупинити», - наголосила Підласа.
За її словами, 5 грудня запрацює обмеження ціни на російську нафту, яке запроваджують країни G7 та ЄС, але цього недостатньо. Потрібно продовжувати запроваджувати санкції: газове ембарго великих споживачів в ЄС, обмеження цін на російський газ для інших країн, санкції щодо нафти, яка транспортується трубопровідним транспортом.
«Нам потрібна ширша коаліція для застосування енергетичних санкцій. Після 5 грудня основними ринками збуту для рф стануть Китай та Індія. І ефективність обмеження цін буде залежати не в останню чергу від того, чи буде Індія дотримуватись цих санкцій, а також як страхові та логістичні компанії ЄС і G7 будуть карати за спроби їх уникнути», - переконана Підласа.
Як повідомляв Укрінформ, заборона ЄС на імпорт російської нафти набуде чинності 5 грудня, а ще за два місяці вступить у силу заборона на імпорт російських нафтопродуктів.
Крім того, план G7, на додаток до ембарго ЄС, дасть змогу постачальникам транспортних послуг допомагати експортувати російську нафту, але лише за примусово низькими цінами. Ці заходи також мають набути чинності 5 грудня.