Японські компанії наразі не готові створювати виробництва в Україні, але вони вивчають це питання, а найбільші корпорації створили спеціальні офіси, сконцентровані на Україні.

Про це заявив посол України в Японії Сергій Корсунський в інтерв’ю «Радіо НВ», передає Укрінформ.
Дипломат зауважив, що сьогодні японське суспільство і бізнес-спільнота у питанні створення виробництв в Україні перебувають на стадії попереднього вивчення ситуації.

«Ви знаєте, що і посольство (Японії – ред.) досі не повернулося в Київ, що вже казати про компанії. Деякі з них працюють зі своїм українським персоналом, збирають інформацію. В основних торговельних домах Японії, тобто найбільших корпораціях, створені спеціальні офіси, які зараз сконцентровані на Україні», - сказав Корсунський.
Він також поінформував, що японський бізнес і уряд провели декілька онлайн-зустрічей внутрішнього характеру стосовно того, яким чином найкраще співпрацювати з Україною, як тільки будуть припинені активні бойові дії.
«Тобто вони готуються, і ми їх до цього підштовхуємо, що не треба чекати. У нас є негайні потреби, які треба задовольнити вже зараз, - тепло, електрика, вода, відбудова шкіл та елементарної інфраструктури, і в подальшому, це, безумовно, перенесення виробництв ( в Україну – ред.)», - зазначив посол.
У цьому контексті він нагадав, що компанія Hitachi закрила свій бізнес у росії, і розповів, що під час зустрічі з головою ради директорів компанії запропонував їм подумати про релокацію виробництва з рф у нашу країну.
За словами дипломата, японські бізнесмени розуміють, що в Україні зараз складається ситуація, коли буде потрібно «абсолютно все», і очікується приплив величезних ресурсів на повоєнне відновлення.
«Я думаю, що світові компанії, особливо високотехнологічні, обов’язково замислюються, а куди ж тепер? Я їм кажу: «Якщо потім росія покається, виплатить репарації, змінить свою владу і стане нормальною, виробляйте у нас, продавайте їм, це набагато краще, ніж робити навпаки», як, до речі, раніше було. І я точно знаю, що деякі компанії, які раніше працювали в Україні через московські офіси, тепер створили в Токіо свої українські офіси, поки що віртуальні», - поінформував дипломат.
За його словами, вони згодом перемістяться в Україну, оскільки ці компанії серйозно думають про те, як організувати роботу як тільки для цього будуть сприятливі безпекові умови.
Як повідомляв Укрінформ, посол Японії в Україні Мацуда Кунінорі підтвердив готовність офіційного Токіо продовжувати політику всебічної підтримки України, насамперед у контексті протидії російській збройній агресії.
На початку вересня стало відомо, що Україна і Японія співпрацюватимуть у фінансовій сфері у післявоєнний період відбудови.