Дефіцит державного бюджету у квітні склав 31,5 млрд грн. Найбільшою статтею видатків стала сфера оборони, на яку спрямовано 46,3% від усіх коштів.

Про це повідомила голова Комітету ВР з питань бюджету Роксолана Підласа, передає Укрінформ з посиланням на сайт парламенту.
«Україна пройшла квітень з дефіцитом бюджету близько 31,5 млрд грн за загальним і спеціальним фондом. У перерахунку це орієнтовно $0,9 млрд. Цей показник на порядок менше за прогнозований дефіцит у $3,1 млрд на місяць, який закладено при плануванні держбюджету», - зазначила голова профільного комітету.
Підласа додала, що минулого місяця Україна отримала 45,7 млрд грн безповоротної допомоги від США. Основними джерелами покриття дефіциту бюджету у квітні стали зовнішні кредити від партнерів, а також внутрішні запозичення (від продажу ОВДП).
Як повідомлялось, 2024 року Міністерство фінансів України має намір повноцінно відновити середньострокове бюджетне планування.