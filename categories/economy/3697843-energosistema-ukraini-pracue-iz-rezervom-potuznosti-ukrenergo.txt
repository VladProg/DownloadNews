Станом на ранок 19 квітня енергосистема України повністю забезпечує потребу споживачів в електроенергії та працює із резервом потужності; здійснюється експорт електроенергії.

Як передає Укрінформ, про це повідомляє НЕК «Укренерго» у Телеграмі.
​​«Виробництво електроенергії повністю забезпечує потребу споживачів. В енергосистемі зберігається достатній резерв потужності. Триває експорт електроенергії у Словаччину, Польщу та у Молдову. Також зі Словаччини продовжується незначний імпорт», – ідеться у повідомленні.
Зауважується, що нічна атака росіян безпілотниками на Одещину не мала наслідків для енергосистеми та не призвела до необхідності обмеження споживання.
Зазначається, що працюють всі види генерації. Продовжується водопілля. Гідроелектростанції Укргідроенерго працюють упродовж всієї доби і для мінімізації наслідків повені проводять контрольовані скиди води на Дніпрі та Дністрі.
Складна ситуація з енергопостачанням залишається вздовж лінії фронту. Вчора, 18 квітня, вкотре під обстріл росіян потрапили розподільчі мережі на Донеччині.
«Відновлення енергосистеми триває. Ремонтні бригади працюють на всіх об’єктах високовольтної мережі, які зазнали російських атак, пріоритетом залишається відновлення надійності живлення. Також на Харківщині та на Запоріжжі за минулий тиждень бригади Укренерго провели ремонт та повернули в роботу 2 магістральні лінії електропередачі, які раніше пошкодив ворог», – додали в Укренрего.
Як повідомлялося, у ніч на 19 квітня російські загарбники вдарили по Одещині іранськими дронами. Відомо, що ворог влучив в об'єкт рекреаційної інфраструктури. На місці влучання виникла пожежа, яку рятувальні служби оперативно ліквідували.