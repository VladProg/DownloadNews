Зі світових ринків витісняють представників росії та білорусі як постачальників деревини. В України є шанс зайняти їхнє місце, що дозволить створити індустрію з оборотом до 10 млрд доларів і десятками тисяч робочих місць.

На цьому наголосив заступник керівника Офісу Президента Ростислав Шурма під час засідання робочої групи з реформування лісової промисловості, передає Укрінформ.
«Ми хочемо створити велику ефективну індустрію продуктів із деревини. Йдеться про кратне збільшення виробництва меблевих компонентів, МДФ, паркету, брусу, конструкційних матеріалів, целюлози, паперу, а також створення індустрії біоенергетичних матеріалів», - зазначив Шурма.
Він уточнив, що кубометр необробленої деревини коштує 50-100 дол., а готового продукту – від 700 дол. до 3 тис. дол.
Заступник керівника ОП наголосив, що в Україні заготовлюється близько 13 млн кубометрів деревини на рік. Цей обсяг можна збільшити до 25 млн кубометрів, зокрема, за прикладом Скандинавії, де кожен вирубаний гектар лісу повинен відразу ж заміщуватися шляхлм висаджування нового.
«Ще одна мета — це наведення ладу в лісовій галузі, а саме: механізація заготівлі, перехід із ручної заготівлі на механізовану, контроль за її обсягами, підвищення продуктивності, зниження собівартості, уникнення пересортиці. Для цього «Ліси України» проводитимуть програму модернізації та закупівлю нової техніки», - додав посадовець.
Як повідомлялося, у вересні 2022 року в Україні створено єдине державне спеціалізоване лісогосподарське підприємство «Ліси України». Воно є правонаступником майна, прав та обов’язків спеціалізованих державних лісогосподарських підприємств.
На базі державних лісгоспів створено вже 145 філій ДП «Ліси України». Філіям залишено всі необхідні функції для охорони, захисту, раціонального використання та відтворення лісів, а також здійснення господарської діяльності. Також на рівні філій залишається завдання з реалізації деревини.
Держпідприємство «Ліси України» вже розпочало роботу над проєктом нової системи моніторингу та контролю за обігом деревини.