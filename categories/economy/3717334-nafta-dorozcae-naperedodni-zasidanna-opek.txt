Ціни на нафту зростають у п'ятницю, 2 червня, напередодні засідання ОПЕК+ на вихідних.

Як передає Укрінформ, про це повідомляє enkorr.
Вартість серпневих ф'ючерсів на сорт Brent на лондонській біржі ICE Futures становить $74,62 барель, що на $0,34 (0,46%) вище за ціну на закриття попередньої сесії. У четвер контракт здорожчав на $1,68 (2,3%), до $74,28 за барель.
Ціна ф'ючерсів на WTI на липень на електронних торгах Нью-Йоркської товарної біржі (NYMEX) підвищилася на $0,3 (0,43%), до $70,4 за барель. За підсумками минулої сесії вартість контрактів зросла на $2,01 (3%), до $70,1 за барель.
Як повідомлялося, країни ОПЕК+ навряд чи поглиблять скорочення поставок на своїй зустрічі на рівні міністрів у неділю, 4 червня, незважаючи на падіння цін на нафту.
Кілька членів ОПЕК+ у квітні пообіцяли добровільно скоротити видобуток нафти, починаючи з травня і до кінця року. Це було зроблено на додаток до узгодженого на початку жовтня скорочення видобутку на 2 млн барелів на добу порівняно з базовим рівнем видобутку, встановленим на серпень 2022 року. Це призвело до загального скорочення видобутку до 3,66 млн барелів на добу, або близько 4% світового споживання.
Останнім часом група скоротила видобуток більше, ніж заплановано, головним чином через обмеження потужностей у західноафриканських виробників - Нігерії та Анголі.