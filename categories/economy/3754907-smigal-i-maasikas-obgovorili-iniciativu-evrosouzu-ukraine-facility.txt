Прем'єр-міністр Денис Шмигаль обговорив з головою Представництва ЄС Матті Маасікасом, який завершує каденцію в Україні, подальшу співпрацю, зокрема європейську ініціативу Ukraine Facility, яка передбачає фінансування в розмірі 50 млрд євро.

Як передає Укрінформ, про це Шмигаль повідомив у Телеграмі.
За словами очільника уряду, «за ці роки нашого тісного діалогу Україна здійснила вагомий поступ у європейській інтеграції та отримала статус кандидата. Цінуємо дипломатичні зусилля пана Маасікаса в цьому процесі».
Як повідомив Шмигаль, «обговорили подальшу співпрацю, зокрема європейську ініціативу Ukraine Facility, яка передбачає фінансування в розмірі 50 млрд євро. Робимо все необхідне для успішного запуску програми».

Також сторони скоординували підготовку до зими. «Дякуємо ЄС за вагому підтримку під час минулого опалювального сезону. Працюємо над посиленням захисту українського неба», - зазначив Прем'єр.
Шмигаль висловив вдячність Маасікасу за «особисті зусилля, спрямовані на зміцнення нашої співпраці та досягнення значного прогресу на шляху України в ЄС».

Як повідомляв Укрінформ, Міністерство економіки України завершило другий раунд консультацій з делегацією Європейського Союзу щодо спільної роботи над Планом України, передбаченим програмою Ukraine Facility на 2024 - 2027 роки.
Програма Ukraine Facility передбачає фінансування в розмірі 50 млрд євро протягом 4 років.