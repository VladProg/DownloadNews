В Укрзалізниці чекають на роз’яснення від Мінвідновлення і Мінагрополітики щодо відновлення агроперевезення в межах «зернової угоди».

Як передає Укрінформ із посиланням на Rail.insider, про це повідомив заступник директора департаменту комерційної роботи АТ «Укрзалізниця» Валерій Ткачов під час наради із перевізниками.
«Ми вже отримали інформацію, що вирішено питання стосовно «зернового коридору», і ми чекаємо роз’яснень з боку Мінвідновлення і Мінагро. Я думаю, що найближчими годинами чи днями ми їх отримаємо, і у нас відновляться перевезення в напрямку морських портів», – зазначив Ткачов.
Він також додав, що очікується долучення до угоди портів «Миколаїв» і «Ольвія».
«Була б дуже гарна новина, що до «зернового коридору» будуть додатково долучені порти «Миколаїв» і «Ольвія». Це дасть змогу збільшити перевезення… Для внутрішньої логістики довезти до Миколаєва - значно дешевше і ближче, ніж везти до Одеси чи Чорноморська», – сказав представник УЗ.
Як повідомлялося, "зернова угода", у межах якої Україна експортує аграрну продукцію через морські порти, діятиме до 18 липня 2023 року.
Фото з сайту railinsider.com.ua