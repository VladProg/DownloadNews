росія остаточно втратила доступ на європейський газовий ринок, бо в Європі нарешті зрозуміли, що російський газ – це зброя, а не економічний інструмент.

Про це сказав в інтерв’ю Укрінформу заступник виконавчого директора Міжнародного валютного фонду Владислав Рашкован.
«росія втратила європейський ринок газу – назавжди. Не існує можливості, щоб Європа знову погодилася би лізти в цю пастку росії», - зауважив представник керівництва Фонду.
Він нагадав, що Україна попереджала європейських партнерів з 2014 року, що «це зброя, а не економічний інструмент».
Рашкован також підкреслив, що санкції проти рф діють ефективно, і в довгостроковому плані росія не має жодних економічних перспектив.
«Саме тому наступного року економіка рф за прогнозами визначена з «мінусом». Вони втратили доступ до технологій, до міжнародних грошей, до глобальних компаній. Структурно – це великий вплив на російську економіку», - підкреслив Рашкован.
Він також зазначив, що великий потенційний вплив матимуть «нафтові» обмеження проти рф, запровадженні в грудні. «Це є найбільш впливовою санкцією для економіки рф, бо основні доходи кремля від нафти надалі постійно зменшуватимуться», - підкреслив він.
Як повідомляв Укрінформ, після повномасштабного вторгнення рф в Україну країни Заходу запровадили безпрецедентні санкції, експорті та інші обмеження проти росії.