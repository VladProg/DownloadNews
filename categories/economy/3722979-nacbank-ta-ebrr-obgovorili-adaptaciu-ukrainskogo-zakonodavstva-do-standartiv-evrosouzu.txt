Голова НБУ Андрій Пишний під час зустрічі в Лондоні з президенткою ЄБРР Оділь Рено-Бассо обговорили прогрес, якого регулятору вдалося досягти в адаптації українського законодавства до стандартів ЄС, незважаючи на повномасштабну війну.

Як передає Укрінформ, про це повідомляє пресслужба НБУ у Фейсбуці.
"У фокусі уваги зустрічі – оцінка стійкості банківського сектору. Зараз НБУ здійснює оцінку якості активів банків і стрес-тестування. За їх результатами будуть сформовані плани з відновлення капіталу. А вже наступного року відбудеться оцінювання стійкості банківської системи незалежними консультантами", - йдеться в повідомленні.

Також сторони обговорили прогрес, якого НБУ вдалося досягти в адаптації українського законодавства до стандартів ЄС, незважаючи на повномасштабну війну. Зокрема, щодо конфіденційності інформації та професійної таємниці.
Ще одна важлива тема – це реалізація системи страхування військово-політичних ризиків.
"Ми прагнемо якомога швидше перейти від концепції до реального втілення. В ЄБРР сьогодні над цим питанням працює потужна експертна команда, яка вже може запропонувати певну робочу модель для тестування, наприклад, у сегменті торгового фінансування. Це, поза сумнівом, стимулюватиме подальше відновлення української економіки. Очікуємо на розвиток цього питання", – сказав голова НБУ.

Крім того, сторони обговорили можливість реалізації додаткових проєктів, спрямованих, зокрема, на успішну реалізацію нової Стратегії НБУ та Стратегії розвитку фінансового сектору України загалом. Такі проєкти є важливими для України в контексті євроінтеграційних процесів, що активно відбуваються в нашій країна зараз.
Як повідомляв Укрінформ, Європейський банк реконструкції та розвитку (ЄБРР) планує виділити наступного року ще 1,5 млрд євро на підтримку інфраструктури та економіки України.
Фото: НБУ