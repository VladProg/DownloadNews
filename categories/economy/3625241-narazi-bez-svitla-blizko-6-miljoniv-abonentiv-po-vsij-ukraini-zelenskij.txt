Станом на сьогоднішній вечір без електрики залишаються близько шести мільйонів споживачів по всій Україні.

Про це Володимир Зеленський заявив у відеозверненні наприкінці 280-го дня війни, повідомляє Укрінформ.
"Станом на сьогоднішній вечір близько 6 мільйонів абонентів у більшості областей нашої держави та в Києві відключені від електрики. Ситуація залишається дуже складною саме в столиці, а також на Київщині, у Вінницькій, Львівській, Одеській, Хмельницькій і Черкаській областях", – сказав Зеленський.

Відео: Офіс Президента
Глава держави наголосив, що енергетики, комунальники, інші служби роблять усе, щоб стабілізувати систему.
Він підкреслив, що дуже важливо, аби люди розуміли, коли та на який проміжок часу в них відключать електрику. Зеленський указав, що це відповідальність як енергокомпаній, так і місцевої влади.
"Люди мають право знати. І настільки, наскільки це можливо зараз, має бути забезпечена передбачуваність життя. Люди бачать, що в сусідніх будинках чи на найближчих вулицях чомусь інші правила щодо світла. А має бути справедливість і зрозумілість", – наголосив Президент України.
Як повідомлялося, станом на ранок 30 листопада енергосистема забезпечувала 73% споживання електроенергії в Україні. Дефіцит потужності становив 27%.
Фото: ОП