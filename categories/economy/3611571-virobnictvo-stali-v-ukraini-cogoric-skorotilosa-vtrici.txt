Українські металургійні підприємства за 10 місяців 2022 року виробили 5,84 млн т сталі проти 17,9 млн т за аналогічний період минулого року.

Про це повідомляє ОП «Металургпром», передає Укрінформ.
За даними об’єднання, в січні-жовтні 2022 року металурги виробили 5,844 млн т сталі, що дорівнює 32,6% відносно січня-жовтня 2021 р, коли було вироблено 17,903 млн т.
Чавуну протягом зазначеного періоду було вироблено 5,81 млн т, або 32,8% минулорічних показників (17,7 млн т).

Також скорочується виробництво прокату – 5,02 млн т, що дорівнює 31,4% обсягів січня-жовтня 2021 року (15,9 млн т).
Як повідомлялося, Україна закликає США ввести санкції проти російської металургії та включити українську руду й інші продукти в західний ланцюг поставок, замінивши на цих ринках росію. Також важливо прирівняти українську руду та чавун до продукції з ЄС і продовжити звільнення продукції українського експорту від податкових тарифів.