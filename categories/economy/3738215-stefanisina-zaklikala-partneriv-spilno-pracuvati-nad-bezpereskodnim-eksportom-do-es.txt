Віцепрем’єр-міністр з питань європейської та євроатлантичної інтеграції Ольга Стефанішина закликає партнерів співпрацювати над забезпеченням безперешкодного українського експорту до Євросоюзу.

Про це Стефанішина заявила у Твіттері, передає Укрінформ.
"Чорне море заблоковане для українського експорту. Україна та світ знову опинилися на порозі глобальної продовольчої кризи. А польські чиновники кажуть, що європейські кордони також будуть закриті для українського зерна. Демократія – це коли уряд діє як виконавча влада, а не як передвиборчий штаб", – зазначила вона.
Стефанішина закликала партнерів працювати разом, щоб забезпечити світову продовольчу безпеку та економічне виживання України, що означає безперешкодний український експорт до ЄС. Також віцепремʼєр наполягає на механізмі компенсації для українських аграріїв, які продовжують працювати на полях, попри ризик для життя.
Як повідомлялося, прем’єр-міністр Польщі Матеуш Моравецький напередодні заявив, що у разі відмови Єврокомісії продовжити після 15 вересня заборону на імпорт до п’яти країн ЄС зерна з України Польща в односторонньому порядку "закриє кордон".
З початку російської агресії, за допомогою "коридорів солідарності" з України вдалося вивезти понад 35 млн тонн зернового та продовольчого експорту.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Міністри сільського господарства згаданих п’яти країн ЄС 19 липня ухвалили спільну заяву з вимогою продовження рішення Єврокомісії щодо запровадження захисних заходів проти імпорту українського продовольства до згаданих країн до кінця року.
Перший віцепрем’єр-міністр – міністр економіки Юлія Свириденко наголосила, що у разі продовження Єврокомісією заборони на імпорт українського зерна після 15 вересня Україна буде вимушена розглянути дзеркальні заходи.