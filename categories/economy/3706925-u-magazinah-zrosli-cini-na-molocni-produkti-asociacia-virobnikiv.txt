В Україні у квітні 2023 року зросли роздрібні ціни на низку молочних продуктів, зокрема на: молоко, вершки, йогурти, вершкове масло, спред та сири.

Як передає Укрінформ, про це повідомляє пресслужба Асоціації виробників молока.
Зазначається, що станом на 1 травня ультрапастеризоване питне молоко у найбільших торговельних мережах України коштувало 46,13 грн/кг, що на 70 коп. (+1,5%) більше, ніж у квітні цього року. Порівняно з минулим роком ціна на молоко тривалого зберігання зросла на 7,35 грн (+16%). При цьому в супермаркетах подешевшало молоко жирністю 2,5% до 39,12 грн/кг, що на 36 коп. (-0,9%) менше, ніж у квітні, але на 5,5 грн більше, ніж рік тому.
Ціна на вершки стерилізовані залишилась незмінною порівняно з квітнем - на рівні 144,45 грн/кг, однак зросла на 34,57 грн (+23,9%) до минулорічного періоду. Йогурт питний коштує в Україні 82,32 грн/кг, що на 2,39 грн (+2,9%) більше, ніж у квітні. За рік йогурт подорожчав на 10,18 грн (+12,4%).

Вершкове масло коштує 386,88 грн/кг і подорожчало на 12,01 грн (+3,1%) проти квітня. При цьому порівняно з травнем 2022 року товар подорожчав на 43,94 грн (+11,4%) .
Спред подорожчав на 11,09 грн (+5,5%) за останній місяць. Станом на 1 травня він коштував 201,14 грн/кг. За рік ціна на товар збільшилася на 62,98 грн (+31,3%).
Сири в торговельних мережах в середньому коштують 628,82 грн/кг і подорожчали на 8,95 грн (31,1%) порівняно з квітнем і майже на 195,75 грн до травня минулого року. З моменту проведення попереднього моніторингу, ціна жодного із сортів сирів не знизилася, але залишилася незмінною на «Рокфор» - 1597,32 грн/кг. Порівняно з травнем торік «Рокфор» подорожчав на 629,31 (+39,4%).
Ціна на сир «Чеддер» становила 492,78 грн/кг, на «Едам» – 407,60 грн/кг і «Гауду» – 511,64 грн/кг. За останній місяць ці сири подорожчали більше, ніж інші. Ціна на сир «Чеддер» піднялась на 17,52 грн (+3,6%), «Едам» – на 13,13 грн (+3,2%) і «Гауду» – на 15,85 грн (3,1%) порівняно з квітнем. У річному вимірі «Чеддер» подорожчав на 152,49 грн/кг (+30,9%), «Едам» - на 111,08 грн (+27,3%), а «Гауда» - на 139,06 грн (+27,2%).
Соєвий сир «Тофу» коштує 183,24 грн/кг, що на 11,13 грн (+6,1%) більше, ніж на початку квітня. Однак порівняно з 1 травня минулого року «Тофу» подешевшав на 87,15 грн (-47,6%).
Аналітик АВМ Георгій Кухалейшвілі припускає, що підвищення цін на більшість молочних продуктів в Україні може бути пов’язане з продовольчою інфляцією. Експерт прогнозує, що істотне підвищення цін на молочну продукцію в перспективі малоймовірно через відносно слабкий попит на внутрішньому ринку, зменшення кількості споживачів внаслідок еміграції і зниження купівельної спроможності громадян і скорочення їхніх доходів в умовах війни.

Як повідомляв Укрінформ, в Україні на початку квітня 2023 року почали знижуватися закупівельні ціни на сире молоко. Станом на 25 квітня ціни на сире молоко знизилися залежно від ґатунку на 13-17 коп. порівняно з березнем цього року.