Європейський парламент переважною більшістю голосів ухвалив нову угоду між ЄС і Україною з транскордонних автомобільних вантажних перевезень.

Як повідомляє кореспондент Укрінформу, «за» цей документ сьогодні під час пленарного засідання у Брюсселі проголосували 586 євродепутатів, «проти» - 1, ще 7 депутатів утрималися.

Наступною процедурою голосування Європарламент схвалив подібну угоду також з Молдовою.
Ці угоди покликані спростити транскордонні процедури для транспортних вантажних перевезень територією України і Молдови, з урахуванням зростання їх обсягу та важливості після початку військової агресивної війни проти України, що значно обмежила можливості руху товарів в Україну та за її межі іншими транспортними шляхами, зокрема, по морю та через повітряні перевезення. Зокрема, це стосується перевезень зерна, пального, продуктів харчування та інших товарів.
Ці документи замінять існуючі транспортні угоди між ЄС та, відповідно, Україною і Молдовою. Оновлені правила дозволяють транспортним операторам обох країн діяти без спеціальних дозволів та вантажні перевезення. На додаток, угода дозволяє українським водіям продовжувати використовувати водійські права та професійні сертифікати на території країн ЄС, без необхідності отримувати міжнародні водійські документи.
Автором доповіді, яка була покладена в основу сьогоднішнього рішення, став депутат від політичної групи Європейської народної партії Маріан-Ян Марінеску.
«Оскільки традиційні транспортні шляхи були заблоковані, ми маємо знайти альтернативні шляхи для транспортування зерна та інших товарів з України та Молдови, та у зворотному напрямку. Завдяки цим угодам ми підвищимо обсяг експорту та імпорту без створення додаткових «вузьких місць» на пунктах перетину кордонів. Це не лише сприятиме зниженню ризику глобальної продовольчої кризи, але й буде кроком до подальшого розвитку відповідних відносин у сфері транспорту між ЄС та цими країнами», - зазначив європейський політик.
Обидві угоди вважаються чинними з 29 червня 2022 року.
Як повідомлялося, після початку російського вторгнення в Україну та блокади чорноморських портів України російськими загарбниками мільйони тонн українського зерна, що були призначені для експорту на світовий ринок, були заблоковані на території України, що спричинило ризик голоду у найбільш вразливих країнах Африки, Азії та Латинської Америки.
Для вирішення цієї ситуації Європейський Союз запровадив так звані «коридори солідарності» для вивезення з України зерна, добрив та інших товарів альтернативними шляхами, одне з ключових місць серед яких належить саме вантажним автомобільним перевезенням, поряд із залізничним сполученням та внутрішніми водними транспортними шляхами.