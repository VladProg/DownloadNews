Україна рухається крок за кроком у повному взаєморозумінні з МАГАТЕ до встановлення зони безпеки навколо Запорізької атомної електростанції.

Про це заявив міністр закордонних справ України Дмитро Кулеба на спільному зі словацьким колегою Растіславом Качером брифінгу в Києві, передає кореспондент Укрінформу.
“Ми залишаємося у тісному контакті з Рафаелем. Безумовно, ми всі зацікавлені в тому, щоб всі ядерні, атомні електростанції, не лише Запорізька АЕС, перебували в безпеці. Цього надзвичайно важко досягнути, не зупинивши російські ракетні удари по території України, але ми рухаємося вперед крок за кроком у повному взаєморозумінні з МАГАТЕ. Але в дипломатії є таке правило, що ні про що не домовлено, поки все не домовлено”, - сказав глава української дипломатії.
Як повідомляв Укрінформ, російські війська захопили ЗАЕС 4 березня. Загарбники розміщують на її майданчику військову техніку та боєприпаси, постійно обстрілюють як прилеглу територію, так і саму станцію, руйнуючи лінії електропередач і спричиняючи відключення зовнішнього живлення. Причому в цих обстрілах ворог звинувачує ЗСУ.
29 листопада міністр закордонних справ Дмитро Кулеба під час зустрічі з генеральним директором МАГАТЕ в Бухаресті заявив, що для відновлення ядерної безпеки росія повинна вийти із Запорізької АЕС.
Гендиректор МАГАТЕ Рафель Гроссі у свою чергу сподівається досягти угоди з росією та Україною про створення зони фізичної та ядерної безпеки навколо ЗАЕС до кінця року.
Фото: МЗС України