Ситуація на Запорізькій АЕС станом на 29 червня залишається стабільною та контрольованою. Рівень води в ставку-охолоджувачі достатній для забезпечення потреб станції.

Як передає Укрінформ, про це повідомляє НАЕК "Енергоатом" у Телеграмі.
«Попри підрив російськими окупантами греблі Каховської ГЕС, ситуація залишається стабільною та контрольованою. Станом на 10:00 29 червня рівень води у ставку-охолоджувачі Запорізької АЕС без змін. Наразі він становить 16,58 м. Цього достатньо для забезпечення потреб станції», - йдеться в повідомленні.
В Енергоатомі уточнили, що рівень води в каналі ТЕС, звідки за необхідності підживлюється ставок ЗАЕС, – на рівні 11,15 м. Протягом останнього часу рівень води в каналі фактично не змінюється, його показники вже не залежать від Каховського водосховища.
Як повідомлялось, росіяни 6 червня підірвали греблю Каховської гідроелектростанції. Через неконтрольоване зниження рівня водосховища була загроза для тимчасово окупованої ЗАЕС, адже вода з нього необхідна для того, щоб станція отримувала підживлення для конденсаторів турбін і систем безпеки. Зараз для охолодження системи використовується вода зі ставка-охолоджувача.