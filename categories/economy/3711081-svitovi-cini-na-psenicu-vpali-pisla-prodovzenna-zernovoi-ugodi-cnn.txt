Світові ціни на пшеницю в четвер знизилися після того, як напередодні було оголошено про те, що Чорноморська зернова угода продовжується на наступні два місяці.

Про це йдеться в повідомленні CNN, передає Укрінформ.
«Ф'ючерси на пшеницю на Чиказькій біржі впали на 2% до $6,12 долара за бушель. Загалом ціни впали на 23% з початку року та на 57% з моменту досягнення історичного максимуму в $14,30 доларів за бушель у березні минулого року», - зауважується в повідомленні.
За даними компанії Gro Intelligence, яка займається сільськогосподарською статистикою, на Україну й Росію разом припадає майже третина світового експорту пшениці. Вони також входять до трійки найбільших світових експортерів ячменю, кукурудзи, ріпакової та соняшникової олії.
За кілька днів після вторгнення Росії в 2022 році глобальні ціни на пшеницю різко зросли, а Продовольча та сільськогосподарська організація ООН попередила, що через війну 47 мільйонів людей можуть опинитися в стані «гострої продовольчої безпеки». Натомість укладена в липні минулого року «зернова угода», як заявили в ООН, допомогла «стабілізувати ринки та зменшити нестабільність».
Як повідомлялося, Чорноморська зернова угода мала закінчитися в четвер, але вона була продовжена ще на два місяці.