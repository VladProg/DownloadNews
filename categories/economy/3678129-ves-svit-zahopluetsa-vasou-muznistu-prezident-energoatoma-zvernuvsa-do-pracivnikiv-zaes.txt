Упродовж року, коли Запорізьку атомну електростанцію захопили російські війська, її працівники зазнають шаленого тиску, викрадень і тортур, однак переважна більшість їх залишилися вірними своїй країні.

На цьому наголосив президент ДП «НАЕК «Енергоатом» Петро Котін у відеозверненні до працівників ЗАЕС у зв'язку з річницею захоплення електростанції, передає кореспондент Укрінформу.
Як зазначив Котін, ЗАЕС стала першою у світі атомною станцією, на яку напала ворожа армія й обстріляла її з танків.

"Потім ЗАЕС цинічно перетворили на військову базу та почали використовувати для безпрецедентного ядерного шантажу Європи та усього світу. На очах у всієї планети Запорізьку АЕС безсоромно намагаються вкрасти у нашої країни. На жодній станції працівникам не доводилося терпіти такої зневаги, шаленого тиску - морального та фізичного, викрадень і тортур", - наголосив він.
За словами Котіна, за цей рік атомникам довелося пізнати "ціну жадібності, підлості та зради". Водночас більшість атомників Запорізької АЕС залишилися вірними своїй країні та своєму покликанню, наголосив президент НАЕК.
"Енертоатом, вся Україна, вся Європа і весь світ захоплюються вашими гідністю, витримкою, мужністю, вашою непохитністю і вашою силою. Ви взірець для кожного з нас", - заявив Котін.
Працівники Південноукраїнської АЕС також записали звернення до колег в Енергодарі, які вже рік перебувають під окупацією. Вони висловили захоплення героїзмом працівників ЗАЕС та закликали їх триматися.
Як повідомляв Укрінформ, російські війська захопили ЗАЕС у ніч проти 4 березня. Загарбники розмістили на майданчику станції військову техніку та боєприпаси, постійно обстрілюють як прилеглу територію, так і саму станцію, руйнуючи лінії електропередачі і спричиняючи відключення зовнішнього живлення.
Президент України Володимир Зеленський наприкінці 2022 року заявив, що на території Запорізької АЕС перебувають близько 500 російських загарбників.