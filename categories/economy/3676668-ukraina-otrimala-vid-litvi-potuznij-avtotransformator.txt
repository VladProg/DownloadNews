Україна отримала від Литовської Республіки силовий автотрансформатор, який допоможе забезпечити безперебійним постачанням електроенергії до 200 тис. українських споживачів.

Про це повідомляє Укрінформ з посиланням на пресслужбу Міністерства енергетики у Телеграмі.
"У рамках співпраці та допомоги у відбудові енергосистеми Україна отримала від Литовської Республіки потужний силовий автотрансформатор, який буде встановлено на високовольтній підстанції системи передачі електроенергії", - йдеться в повідомленні.
Зазначається, що він трансформує напругу з магістрального до розподільного рівня і може забезпечити живленням до 200 тисяч домогосподарств.
Необхідність трансформатора такої потужності міністр енергетики України Герман Галущенко обговорив з литовським колегою - міністром енергетики Дайнюсом Крейвісом, який оперативно відреагував на запит, після чого Литва передала Україні потрібне обладнання.
"Ми вдячні нашим литовським друзям за цю вагому допомогу, адже таке обладнання є надважливим для відновлення об’єктів енергетичної інфраструктури після ворожих обстрілів і забезпечення безперебійного постачання електроенергії українським споживачам", - зазначив Галущенко.

Зауважується, що транспортування цього автотрансформатора до України стало найбільшою логістичною операцією, яка коли-небудь координувалася Механізмом цивільного захисту ЄС.
Як повідомлялось, Міненерго передало АТ «Укргазвидобування» партію генераторів та накопичувачів електроенергії загальною вагою понад 62 тонни. Це обладнання є черговою допомогою шведських партнерів енергетичному сектору України.