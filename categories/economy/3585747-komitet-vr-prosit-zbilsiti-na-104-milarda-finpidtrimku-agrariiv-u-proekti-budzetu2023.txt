Комітет Верховної Ради з питань аграрної та земельної політики просить передбачити в проєкті державного бюджету на 2023 рік додаткові 10,4 млрд гривень на фінансову підтримку аграріїв та 500 млн грн для надання кредитів фермерським господарствам.

Про це повідомив голова комітету Олександр Гайду, передає Укрінформ із посиланням на сайт парламенту.
«Ми розуміємо, що сьогодні держава живе в екстремальних умовах, і більшість витрат мають бути спрямовані на оборону. Однак сьогодні аграрії - це основа економіки. Двісті мільйонів гривень на фінпідтримку аграріїв, які закладені у проєкті бюджету, - це надзвичайно мало. Тому сподіваємося, що нас почують, і видатки на підтримку аграріїв будуть збільшені», - зазначив нардеп.
Відповідні звернення аграрний комітет спрямував до Комітету з питань бюджету, Кабінету Міністрів та Міністерства фінансів.
Як повідомлялось, через повномасштабне вторгнення програми підтримки аграріїв були призупинені - кошти спрямували на оборону. Наразі продовжує працювати програма кредитування «Доступні кредити 5-7-9%». За рік понад 33 тис. сільгосптоваровиробників залучили кредитів на суму понад 62,5 млрд гривень.
Фото: Shutterstock