Три великі грецькі судноплавні компанії Minerva Marine, Thenamaris і TMS Tankers припинили транспортування російської нафти в останні тижні, щоб уникнути санкцій США.

Як передає Укрінформ, про це йдеться у публікації Reuters, що посилається на власні джерела.
Зазнається, що такий розвиток подій є серйозним ударом для Росії, оскільки звужує кількість судноплавних компаній, готових транспортувати російську нафту споживачам у Азії, Туреччині, на Близькому Сході, в Африці та Південній Америці.

Усі три компанії були активними перевізниками російської нафти й палива до вересня-жовтня, але почали скорочувати поставки.
За словами трейдерів, які раніше співпрацювали з ними, компанії відхилили запити на завантаження суден російською нафтою починаючи з листопада.


Три грецькі компанії займалися транспортуванням російської нафти протягом десятиліть і продовжували це робити, коли більшість західних компаній відмовилися від надання таких послуг, щоб уникнути санкційних ризиків.
Ці компанії використовують понад 100 нафтових танкерів, здатних обслуговувати майже весь експорт нафти з європейських портів Росії «Приморськ», «Усть-Луга» і «Новоросійськ» – приблизно 10 млн тонн на місяць або 2,4 млн барелів на добу.
Їхній флот менших танкерів перевозить паливо.
За словами трейдерів і судноплавних компаній, Росія нині покладається на власну судноплавну компанію «Совкомфлот» і багато маловідомих фірм, зареєстрованих в ОАЕ, Індії, Гонконгу, на Сейшельських островах, у Гані та інших місцях.
Судна ходять під прапорами різних держав – від Ліберії до Островів Кука.
У жовтні Вашингтон запровадив санкції проти власників танкерів у Туреччині та ОАЕ, які перевозили російську нафту за ціною, вищою від встановленого G7 ліміту в $60 за барель. Минулого тижня Штати запровадили санкції проти ще трьох кораблів.
Країни G7 визначили верхню межу ціни на російську нафту наприкінці 2022 року, але раніше не застосовували цього обмеження. Західним фірмам дозволено надавати послуги з транспортування та страхування російської нафти, якщо вона продається за ціною, що не перевищує $60 за барель.
Фото з сайту oilprice.com