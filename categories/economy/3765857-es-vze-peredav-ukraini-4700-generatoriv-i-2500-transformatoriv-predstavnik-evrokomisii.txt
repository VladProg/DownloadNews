З початку повномасштабної війни Євросоюз передав Україні понад 4700 генераторів і 2500 трансформаторів.

Про це в інтерв’ю Укрінформу заявив Андреас Папаконстантину, директор із питань сусідства та Близького Сходу Генерального директорату Єврокомісії з цивільного захисту та операцій гуманітарної допомоги.
За його словами, ЄС рішуче засуджує невибіркові удари Росії по цивільному населенню та цивільній інфраструктурі, включно з енергетичними об’єктами в Україні: «Ми закликаємо Росію негайно припинити ці систематичні ракетні удари».
У відповідь на запит української влади Євросоюз запровадив комплексну систему енергетичної підтримки в надзвичайних ситуаціях, після початку цих атак були збільшені зусилля та інвестиції задля зміцнення спроможності допомагати Україні, зазначив він.
«З початку війни ЄС поставив велику кількість генераторів і трансформаторів. Подаровано понад 4700 генераторів, а також 2500 трансформаторів. Вісімнадцять гуманітарних організацій, які є нашими партнерами, передали понад 5000 генераторів», - сказав посадовець Єврокомісії.
Новим елементом допомоги є можливість розподіляти пожертви від приватного сектору. Зокрема, Папаконстантину навів приклад, коли 169 генераторів надійшли від австралійської благодійної організації саме через ЄС.
Крім того, за його словами, є тенденція до надання допомоги третіми країнами саме через можливості ЄС.
Зараз допомога спрямована на підготовку до зими, наголосив посадовець Єврокомісії.
«Ми збираємося надавати допомогу людям, які її потребують, як і минулого року, у тому числі у віддалених, важкодоступних та прифронтових населених пунктах, територіях, що постраждали від підриву дамби Каховської ГЕС, а також територій, де проживає велика кількість внутрішньо переміщених осіб», – додав він.
ЄС також опікується питаннями реабілітації жертв та капітального ремонту пошкоджених будинків, квартир і шкіл, тимчасових центрів допомоги та центрів розміщення осіб, зокрема в районі, постраждалому від повені після підриву греблі Каховської ГЕС. Надаються засоби термінового ремонту для укриттів, а також грошова допомога для покриття потреб опалення та енергопостачання, зауважив Папаконстантину.
Як повідомляв Укрінформ, 21 вересня вперше за пів року РФ атакувала енергетичний об’єкт у Рівненській області. Це призвело до знеструмлень у п’яти областях.