В Інституті ядерних досліджень НАН України проведено неоголошену інспекцію Міжнародного агентства з атомної енергії (МАГАТЕ) на наявність незаявлених ядерних матеріалів.

Як передає Укрінформ, про це повідомляє Державна інспекція ядерного регулювання.
«15 травня 2023 року в Інституті ядерних досліджень НАН України проведено неоголошену інспекцію Міжнародного агентства з атомної енергії в рамках Угоди між Україною та МАГАТЕ у зв'язку з Договором про нерозповсюдження ядерної зброї. Перевірка здійснена інспекторами агентства за участі інспектора Держатомрегулювання», – йдеться у повідомленні.
Зазначається, що мета інспекції: перевірка відсутності незаявленого ядерного матеріалу. У ДІЯРУ додали, що інспекція пройшла без зауважень.
Як повідомлялося, 11 травня на Південноукраїнській АЕС проведено інспекцію Міжнародного агентства з атомної енергії (МАГАТЕ) на наявність незаявлених ядерних матеріалів.