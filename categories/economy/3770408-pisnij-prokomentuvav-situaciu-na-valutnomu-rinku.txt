Національний банк розраховує, що нервозність на валютному ринку, через перехід від фіксованого курсу до режиму керованої гнучкості, остаточно зникне вже найближчими дням.

Як передає Укрінформ, про це повідомив голова Національного банку Андрій Пишний у Фейсбуці.
"Ситуація на міжбанку нормалізується: у другій половині дня гривня дещо зміцнилася, а чисті інтервенції НБУ з продажу валюти були навіть нижчими за їх середньоденний обсяг у вересні, до впровадження керованої гнучкості курсу. Ба більше, Нацбанк навіть здійснив інтервенцію з купівлі валюти, обмежуючи, як і обіцяв, коливання обмінного курсу в обидва боки. Очікуємо, що нервозність на ринку остаточно зникне вже найближчими днями", - написав Пишний.
За його словами, ситуація в готівковому сегменті не викликає занепокоєнь, гривня дещо зміцнилася.
"Вчора курс продажу готівкової гривні в небанківських фінустановах станом на вечір становив близько 38,25 грн/дол., сьогодні – 38,20 грн/дол.", - зауважив Пишний.
Як повідомлялось, Національний банк України з 3 жовтня 2023 року перейшов до режиму керованої гнучкості обмінного курсу. Нацбанк запевнив, що не відпускає курс у "вільне плавання"; регулятор і далі контролюватиме ситуацію на міжбанківському валютному ринку.


Фото: Нацбанк