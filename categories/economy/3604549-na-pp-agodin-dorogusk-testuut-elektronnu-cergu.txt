Державна служба України з безпеки на транспорті почала тестування "єЧерги" на пункті пропуску Ягодин - Дорогуськ.

Про це Укртрансбезпека повідомляє у Фейсбуці, передає Укрінформ.
«Сьогодні о 9:00 починаємо тестувати програмне забезпечення проєкту "єЧерга" на пункті пропуску «Ягодин - Дорогуськ». Водіям, які стоять у голові живої черги, буде запропоновано ознайомитися із процедурою реєстрації в електронній черзі та спробувати це зробити за допомогою інспекторів Укртрансбезпеки», - йдеться в повідомленні.
Наголошується, що проїзд через пункт пропуску буде відбуватися в порядку живої черги. Тестування системи не вплине на розподіл місць у черзі.
Слідкувати за електронною чергою пропонується за посиланням https://test-back.echerha.gov.ua/admin/queue/active.
На сайті потрібно ввести логін і пароль.
Логін: spectator@gmail.com
Пароль: zacvci8Xz5EbfINy.
Очікується, що тестування сайту єЧерга допоможе краще налаштувати сервіс та врахувати побажання учасників ринку перевезень.
Як повідомляли в Міністерстві інфраструктури України, система електронної черги перетину кордону “єЧерга” дозволятиме перевізникам попередньо записатись і приїхати на пункт пропуску у заздалегідь призначений час. Система буде безкоштовною, заїжджати до сервісної зони водіям буде необов’язково. Перевізник зможе самостійно обирати місце очікування, а система автоматично сповіщатиме, коли потрібно під’їжджати до пункту пропуску (ПП).