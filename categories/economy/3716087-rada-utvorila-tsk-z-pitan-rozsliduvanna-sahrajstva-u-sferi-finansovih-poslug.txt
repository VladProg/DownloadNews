Верховна Рада утворила Тимчасову слідчу комісію із питань розслідування можливих фактів шахрайства у сфері фінансових послуг, які здійснюються з використанням інформаційних, електронних комунікаційних систем та електронних комунікаційних мереж.

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
Він уточнив, що ухвалення відповідної постанови №9264 підтримали 276 парламентаріїв.
Так, кількісний склад Тимчасової слідчої комісії становить 10 народних депутатів. Головою ТСК обрано депутата з парламентської фракції "Слуга народу" Олександра Куницького, заступником голови – депутата з депутатської групи "Платформа за життя та мир" Миколу Скорика.
Строк діяльності Тимчасової слідчої комісії – один рік з дня її утворення.
Серед основних завдань ТСК: розслідування можливих фактів шахрайства та іншої незаконної діяльності у сфері фінансових послуг та ринків фінансових послуг, які здійснюються з використанням інформаційних, електронних комунікаційних, інформаційно-комунікаційних систем та електронних комунікаційних мереж, а також розслідування можливих фактів залучення та навчання третіх осіб з метою їх участі в незаконній діяльності у сфері фінансових послуг та ринків фінансових послуг. За результатами роботи члени ТСК мають підготувати пропозиції про вдосконалення законодавства щодо протидії шахрайству та іншій незаконній діяльності у сфері фінансових послуг та ринків фінансових послуг.
Як повідомляв Укрінформ, за даними начальника Департаменту кіберполіції Юрія Виходця, понад 80% із загальної кількості звернень громадян до кіберполіції стосуються випадків Інтернет-шахрайства.