Провідні об’єднання українських підприємців звернулися до Заходу з проханням надати гідну відповідь російському агресору – збільшити поставки зброї Україні та посилити економічні санкції проти рф.

Як передає Укрінформ, звернення оприлюднено на сторінці Спілки українських підприємців (СУП) у Фейсбуці.
Наголошується, що звернутися до лідерів країн G7 та ЄС підприємців спонукали останні масовані обстріли російським ракетами українських міст – 15-ті з початку жовтня.
Звернення підписали Торгово-промислова палата України, Федерація роботодавців України, FBN Ukraine, CEO Club Ukraine, Board, Львівський ІТ Кластер, Ukrainian Agribusiness Club, Незалежна асоціація банків України.
«Щоб запобігти гуманітарній та економічній катастрофі в Україні, яка неодмінно перекинеться на сусідні країни, західні лідери повинні терміново покласти край продовженням бомбардувань української цивільної інфраструктури. Відповідь Заходу має включати посилену військову підтримку та економічне втручання. Зокрема, необхідно збільшити поставки зброї в Україну, а саме: ракет великої дальності, а також радикально посилити санкції проти російської економіки та запровадити вторинні санкції, щоб закрити лазівки, якими зараз користується кремль», - наголошують бізнесмени.
Вони підкреслюють, що через руйнування інфраструктури багато компаній змушені призупинити діяльність або повністю закрилися, і багато людей втратили роботу. Незаконна та безглузда війна вже стала величезною гуманітарною кризою, але вона може досягти жахливих масштабів без збільшення західними країнами військової підтримки нашої держави.
«Нам потрібні не лише слова підтримки, а й гарантії того, що з вашою активною допомогою ми зможемо вистояти в суворих умовах, які нас чекають. Україні потрібна здатність завдати удару у відповідь на ці напади росії», - закликають підприємці.
«Ми готові боротися за виживання нашої країни і за свободу Європи. Ми просимо лише, аби Захід надав Україні інструменти, щоб ми могли виконати свою місію та врятувати десятки мільйонів українців та їх європейських сусідів від зими без світла, тепла та води», - наголошують автори звернення.
Як повідомлялося, Рада ЄС не змогла ухвалити повний пакет із трьох документів, необхідних для надання Україні макрофінансової допомоги від ЄС в обсязі 18 млрд євро у 2023 році.