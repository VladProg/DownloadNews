Західні партнери постачають сільськогосподарську техніку херсонським аграріям, діяльність яких постраждала внаслідок дій російських загарбників.

Про це повідомила пресслужба Апарату Верховної Ради, передає Укрінформ.

"Аграрії деокупованої частини Херсонської області зараз відчувають особливу потребу в підтримці. Російські загарбники викрали найкращу сільськогосподарську техніку, а значну частину угідь замінували. Крім того, після підриву Каховської ГЕС частина полів була затоплена. Ворог здійснює постійні обстріли й завдає авіаударів, зокрема й по агрооб’єктах. Проте навіть у таких умовах наші фермери намагаються працювати, і на допомогу їм приходять західні партнери України", – йдеться у повідомленні.
Зокрема, інформується, що Фонд Говарда Грема Баффета доправив в Україну десять комбайнів і п’ять тракторів бренду John Deere, які будуть передані для використання херсонськими аграріями.
За словами народного депутата, члена Комітету ВР з питань аграрної та земельної політики Дмитра Соломчука, нині, коли в Україні вже почалися жнива, така підтримка вкрай важлива.
"Фермери є одними з найстійкіших та найвідважніших українців під час війни. Завдяки постійній допомозі таких партнерів, як Фонд Говарда Грема Баффета, малий і середній український фермер продовжує годувати нашу країну й світ під час російської агресії, та продовжуватиме це робити тоді, коли перемога України принесе мир усім нам", – підкреслив політик.
Також повідомляється, що в Херсонській області підрозділи Державної служби України з надзвичайних ситуацій продовжують розмінування, зокрема й спеціальними машинами-тральщиками, переданими західними партнерами. Ведеться робота над тим, щоб збільшити кількість таких машин і якомога швидше очистити землю від вибухонебезпечних предметів, зробити її придатною для використання.
Як повідомляв Укрінформ, за оцінками міністра аграрної політики та продовольства України Миколи Сольського, аграрії не зможуть повноцінно використовувати 1-1,5 мільйона гектарів сільськогосподарських земель внаслідок підриву Каховської ГЕС.
Фото: пресслужба Апарату Верховної Ради