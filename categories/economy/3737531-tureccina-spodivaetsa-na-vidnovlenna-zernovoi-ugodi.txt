Туреччина сподівається, що “зернову угоду” буде відновлено.

Як повідомляє кореспондент Укрінформу, про це представник Туреччини в ООН Седат Онал сказав у вівторок на відкритих дебатах Генеральної Асамблеї ООН “Ситуація на тимчасово окупованих територіях України”.
“Чорноморська зернова ініціатива мала стабілізуючий вплив та підтримувала продовольчу безпеку на глобальному рівні протягом майже одного року. Ми сподіваємось, що нинішнє призупинення буде тимчасовим та буде відновлено якнайшвидше з урахуванням потреб та очікувань всіх зацікавлених сторін”, - сказав він.
Як повідомлялося, російська сторона у понеділок надіслала Туреччині, Україні та ООН свої заперечення щодо продовження зернової угоди та де-факто припинила її дію.
Чорноморська зернова угода була укладена в липні 2022 року. Задля цього було підписано два документи: за участю ООН, Туреччини і України й окремо – ООН, Туреччини й Росії.
Дія угоди кілька разів продовжувалась.
Фото: ОПЗ