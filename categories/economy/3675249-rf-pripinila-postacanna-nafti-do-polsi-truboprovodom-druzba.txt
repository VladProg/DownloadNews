Постачання нафти з рф до Польщі трубопроводом «Дружба» припинено.

Про це повідомив у Твіттері головний виконавчий директор польського нафтового концерну PKN Orlen Даніель Обайтек, передає Укрінформ.
"росія припинила постачання нафти у Польщу, до чого ми повністю готові. Лише 10% сирої нафти надходило з росії, і ми замінимо її нафтою з інших джерел", – написав Обайтек.
За інформацією Радіо Свобода, компанія імпортувала нафту в межах контракту із російською Татнєфтью. Термін дії угоди спливав у грудні 2024 року.
У PKN Orlen запевняють, що компанія спроможна повністю забезпечувати свої НПЗ морським транспортом, і зупинка поставок трубопроводом не вплине на постачання бензину та дизельного пального клієнтам.
Нафтопровід "Дружба" побудований для транспортування нафти з росії у країни Центральної та Західної Європи.
Трубопровід "Дружба" було виведено з-під санкцій Євросоюзу задля країн, які не мають доступу до альтернативної нафти. Крім Польщі, ним отримували російську нафту також Чехія, Німеччина, Словаччина та Угорщина.
Як повідомлялося, напередодні в Україну з Польщі прибули перші чотири танки Leopard 2. Їх зустріли Прем’єр-міністр Денис Шмигаль та голова польського уряду Матеуш Моравецький.