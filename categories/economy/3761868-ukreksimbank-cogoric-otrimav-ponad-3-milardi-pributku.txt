Із початку 2023 року фінансовий результат Державного експортно-імпортного банку України (Укрексімбанк) становить понад 3 мільярди гривень.

Про це повідомила пресслужба банку, передає Укрінформ.
При цьому операційний прибуток (без урахування витрат та резервів) сягнув більш як 4 млрд грн. Зокрема, за серпень 2023 року банк отримав 747 млн грн прибутку.
«З початку року структура операційного результату банку складається на 56% з процентних та на 44% не процентних доходів, що доводить виваженість та збалансованість політики банку. Так, прибуток банку за перше півріччя 2023 року склав близько 2 млрд грн, що удвічі більше, ніж за аналогічний період 2021 року», - йдеться у повідомленні.
У банку також зазначили, що станом на 1 липня 2023 року обсяг кредитного портфеля юридичних осіб становив більш як 74,6 млрд грн. Обсяг коштів клієнтів – юридичних осіб - більш як 141,9 млрд грн. А кредитний портфель програм міжнародних фінансових організацій досяг 6 млрд грн.
Як повідомлялося, у червні 2023 року Кабінет Міністрів призначив новий склад незалежних членів наглядової ради Укрексімбанку.