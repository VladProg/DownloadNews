Україна та Франція продовжують вести продуктивний діалог щодо відновлення України не чекаючи закінчення війни, зокрема щодо поглиблення співпраці між компаніями, страхування ризиків, допомоги у гуманітарному розмінуванні, підтримки експорту.

Про це заявила перший віцепрем’єр-міністр – міністр економіки України Юлія Свириденко під час зустрічі з міністром економіки, фінансів, промислового та цифрового суверенітету Франції Брюно Ле Мером 9 листопада в Парижі, передає Укрінформ з посиланням на пресслужбу Мінекономіки.
«Ми обговорюємо потенційні інструменти відновлення України, в тому числі страхування воєнних ризиків, щоб дати можливість французьким інвесторам заходити в Україну та приєднуватись до проєктів з реконструкції», - підкреслила Свириденко.
Так, французька державна страхова компанія Bpifrance Assurance Export вже оголосила, що буде страхувати французькі компанії, які готові інвестувати в Україну, не чекаючи на завершення війни. Вже зараз є перші французькі підприємства, які готові отримати ці гарантії, щоб розширити свої підприємства в Україні. Сторони також обговорили можливість страхування українських інвесторів, які створюватимуть спільні компанії з французьким бізнесом.
«Французькі компанії готові локалізувати свої потужності в Україні та виробляти свою техніку на наших заводах. Я переконана, що завдяки спільній роботі це зацікавлення лише зростатиме», - зазначила перший віцепрем’єр-міністр.
Зокрема, французький бізнес зацікавлений інвестувати у стратегічно важливі сектори України, в оборону, виробництво та переробку сільськогосподарської продукції, відновлювану енергію, виробництво та зберігання газу, зелену металургію, екологічний транспорт, охорону здоров'я та фармацевтику.
Як повідомлялося, загальний обсяг французької військової допомоги Україні сягнув 550 млн євро і зараз Франція за обсягами у ТОП-5 донорів військової допомоги. Президент Франції Еммануель Макрон анонсував створення фонду на €100 мільйонів для озброєння України. Фонд дозволить Україні купувати необхідне обладнання безпосередньо у виробників.
Франція надає економічну підтримку Україні у взаємодії зі своїми європейськими партнерами. Держава мобілізувала пакет у розмірі 300 мільйонів євро для України.
З початку війни Франція надала 100 млн євро гуманітарної допомоги і 95 тонн посівного матеріалу для потреб малих фермерських господарств в Україні.
Фото: www.me.gov.ua