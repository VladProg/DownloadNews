Станом на 1 вересня міжнародні резерви України становили 40,4 млрд дол. США, що на 3,2% менше попереднього місяця.

Як передає Укрінформ, про це повідомляє пресслужба НБУ.
"Станом на 1 вересня 2023 року міжнародні резерви України за попередніми даними становили 40 387,2 млн дол. США. У серпні вони знизилися на 3,2% на тлі інтервенцій НБУ з продажу валюти для покриття різниці між попитом та пропозицією на валютному ринку України, які значною мірою були компенсовані надходженнями від міжнародних партнерів", - йдеться у повідомленні.
Зазначається, що упродовж серпня 2023 року динаміку міжнародних резервів визначала низка чинників. Зокрема, Національний банк відповідно до балансових даних продав на валютному ринку 2 453,8 млн дол. США та викупив до резервів – 4,5 млн дол. США. Отже, чистий продаж валюти НБУ минулого місяця становив 2 449,3 млн дол. США.
У той же час на валютні рахунки уряду в Національному банку надійшло 1 664,4 млн дол. США. З цієї суми 1 632,9 млн дол. США – макрофінансова допомога від ЄС та 21,9 млн дол. США – від розміщення валютних облігацій внутрішньої державної позики (ОВДП).
У серпні уряд України виплатив за обслуговування та погашення державного боргу в іноземній валюті 306,5 млн дол. США, з яких 169,1 млн дол. США – боргу перед Світовим банком, 63,7 млн дол. США – за обслуговування та погашення валютних ОВДП, решта – боргу перед іншими міжнародними кредиторами. Крім того, Україна сплатила Міжнародному валютному фонду 379,6 млн дол. США.
У серпні внаслідок переоцінки (зміни ринкової вартості та курсів валют) вартість фінансових інструментів збільшилася на 120,5 млн дол. США.
Як повідомлялося, станом на 1 серпня 2023 року міжнародні резерви України становили 41 718,6 млн дол. США. У липні вони зросли на 6,9%, вдруге поспіль оновивши рекордний показник за всю історію незалежності України. До цього максимальний рівень резервів був зафіксований 1 липня 2023 року – 39 026,5 млрд дол. США.