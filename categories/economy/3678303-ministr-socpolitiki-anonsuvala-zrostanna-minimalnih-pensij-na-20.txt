Уряд прийняв рішення проіндексувати пенсії майже на 20% для 10,5 млн осіб. Серед них уперше індексують найнижчі пенсії для 4,2 млн людей.

Про це, як передає Укрінформ, заявила міністр соціальної політики України Оксана Жолнович під час засідання Конгресу місцевих та регіональних влад при Президентові України.
“З метою економічної підтримки найбільш вразливих категорій громадян уряд ухвалив рішення про індексацію пенсій на 20% для 10,5 млн осіб. З них уперше цього року отримають 20-відсоткове підвищення пенсії 4,5 млн громадян, для яких пенсійні виплати ніколи не індексувалися, тому що це були малі пенсії з державними доплатами”, - поінформувала очільниця міністерства.
За її словами, за непростий рік повномасштабного російського вторгнення Україна продемонструвала стійкість соціальної політики та спроможність держави виконувати соціальні зобов’язання перед українськими громадянами.
“Цю роботу продовжимо і надалі - заради перемоги сильної та успішної України”, - підкреслила Жолнович.
За даними Мінсоцполітики, за рік війни уряд здійснив соціальних виплат загалом на 768 млрд грн.
Також за рік українці отримали 15 млрд грн грошових виплат міжнародної допомоги, яка акумулювалася та координувалася через цифрову платформу єДопомога.
Як раніше повідомлялося, за рік війни на виплати допомоги на проживання внутрішньо переміщеним особам було спрямовано 64,7 млрд грн. Усього кошти отримали понад 3,5 млн людей зі статусом ВПО.
83 660 людей з інвалідністю отримали допоміжні та інші засоби реабілітації на загальну суму понад 1,7 млрд грн, зокрема 18 563 людини отримали засоби для протезування та ортезування на загальну суму понад 1 млрд грн.