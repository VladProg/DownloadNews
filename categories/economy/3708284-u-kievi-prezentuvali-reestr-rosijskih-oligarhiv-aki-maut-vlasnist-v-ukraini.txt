Експертна організація StateWatch і аналітична система YouControl представили реєстр російських олігархів, які мають активи в Україні.

Презентація ресурсу відбулася під час пресконференції на тему “Як пришвидшити стягнення активів агресора під час війни: інструменти, пріоритети та законодавчі ініціативи” в Медіацентрі Україна - Укрінформ.

Як розповів голова StateWatch Гліб Канєвський, у реєстрі зібрані відомості про 53 російських товстосумів зі списку Forbes 2021 року, які володіють 112 компаніями в Україні. “Поміж таких фігурантів як фрідман і дерипаска є кількадесят маловідомих українцям осіб, котрі мають широкі мережі бізнесу на наших теренах. У їхній власності є й готелі, і торговельні мережі, і ТРЦ, й надровидобувні компанії, які можуть впливати на політику цілих регіонів та окремих галузей енергетики. У межах санкцій проти рф ці активи, на нашу думку, мають стягуватися в першу чергу. Адже належать найбагатшим людям держави-агресора”, - вважає Канєвський.
За його словами, номінальна вартість корпоративних прав цих компаній - 6 мільярдів гривень. Але насправді неможливо точно підрахувати, скільки цей бізнес коштує. Наприклад, активи дерипаски зараз не в найкращому економічному стані, тож українському урядові ще треба докласти зусиль, аби, наприклад, відновити роботу Миколаївського глиноземного заводу, який зараз повертають у державну власність.
“Але тут питання більше не в економіці, а в національній безпеці. Ми, представники громадськості, вбачаємо у процесі стягнення більш стратегічне питання, ніж просто залучення коштів, хоча це також важливо. Завдання - викорінити російський бізнес з України у принципі, щоб він надалі не мав жодного впливу ані на політичні процеси, ані на інформаційну, ні на культурну політику держави, ні на інші сфери життя, які, на нашу думку, були просто просякнуті впливом кремля через російських олігархів та бізнесменів в Україні”, - наголосив голова StateWatch.
За словами Канєвського, у відповідь на виклики, які стоять перед українською державою і, зокрема, перед Мін’юстом як органом, що відповідає за стягнення активів, та РНБО як ключовою інституцією з накладення санкцій на осіб, які загрожують національній безпеці, громадськість і вирішила створити інструмент контролю з узагальненою інформацією про те, кого мають стосуватися стягнення, за що і що треба стягнути. Для цього заручилися підтримкою міжнародних партнерів — зокрема, Празького центру громадянського суспільства.
Як повідомлялося, за два роки до початку повномасштабного вторгнення в Україні працювали 13 тис. компаній, прямо чи опосередковано пов’язаних із державою-агресором. За даними YouControl, у 2021 році загальний обсяг українських активів з російською часткою чи бенефіціарами оцінювали у 9 млрд дол.