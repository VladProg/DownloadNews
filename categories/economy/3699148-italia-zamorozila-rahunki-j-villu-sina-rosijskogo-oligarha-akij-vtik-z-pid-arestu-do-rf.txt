Уряд Італії заморозив італійські активи сина губернатора Красноярського краю і близького до путіна олігарха Олександра Усса Артема, який втік до росії з-під домашнього арешту в Мілані.

Як повідомляє Italy24, відповідне розпорядження підписав міністр економіки Джанкарло Джорджетті, передає Укрінформ.
Після розслідування, проведеного підрозділом спеціальної фінансового поліції Guardia di Finanza та за пропозицією Комітету фінансової безпеки, Джорджетті підписав указ про заморожування активів і коштів Усса в Італії.

Серед них, зокрема, 40,11% акцій компанії Luxury Sardinia, яка володіє розкішним готелем Hotel San Diego на східному узбережжі острова Сардинії, вілла в муніципалітеті Базильо в районі Мілана, гараж у тому ж будинку та понад €160,6 тисячі на банківському рахунку в Banco di Sardegna.
Рішенням міністра економіки управління замороженими активами покладено на Агентство державного майна країни.
Постанова набирає чинності з дня її ухвалення й оприлюднюється на сайті міністерства та галузевих контролюючих органів.
Як повідомлялося, наприкінці березня затриманий в Італії син губернатора Красноярського краю Артем Усс зняв електронний браслет і втік з-під домашнього арешту в Мілані, під яким перебував із осені минулого року в очікуванні екстрадиції до США.
У Штатах росіянина підозрювали у відмиванні грошей і організації схеми з метою незаконного отримання американських військових технологій та інших спробах обійти санкції. У разі визнання винним Уссу загрожувало до 30 років тюремного ув’язнення.
20 квітня батько втікача Олександр Усс повідомив про свою відставку з поста губернатора Красноярського краю.
Фото: news.italy24.press