Генеральний секретар ООН Антоніу Гуттереш призначив Абдулу Абдула Самада Дашді з Кувейту новим координатором Чорноморської зернової ініціативи.

Як передає Укрінформ, про це повідомляється на сайті ООН.
Представник Кувейту змінить на посаді Аміра Махмуда Абдулу з Судану, який координував цю ініціативу із серпня.
"Генеральний секретар висловлює подяку пану Абдулі за його лідерство, наполегливу роботу та відданість впровадженню ініціативи, у тому числі в складні періоди”, - йдеться в повідомленні.
Дашді у 2021 році вийшов у відставку зі Збройних сил Кувейту у званні віцеадмірала. “Він має 40 років досвіду в питаннях морських операцій, лідерства та управління, як у Кувейті, так і в закордонних відрядженнях”, - зауважили в ООН.
Як повідомлялося, 17 листопада у Стамбулі Україна, ООН і Туреччина домовилися про продовження "ініціативи з безпечного транспортування агропродукції через Чорне море" ще на 120 днів.
Зернова ініціатива розпочала роботу 22 липня, а перше судно з українським продовольством в її межах вийшло з порту Одеси 1 серпня.
Фото: ОПЗ