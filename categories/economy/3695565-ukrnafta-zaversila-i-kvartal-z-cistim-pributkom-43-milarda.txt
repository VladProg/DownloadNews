ПАТ «Укрнафта» завершила перший квартал 2023 року з чистим прибутком у розмірі 4,3 млрд грн.

Як передає Укрінформ, про це повідомляє пресслужба Укрнафти.
«За попередніми оцінками, у першому кварталі Укрнафта отримала близько 4,3 млрд грн чистого прибутку. Цього вдалося досягти за рахунок комплексної роботи зі збільшення видобутку, впровадження відкритої ринкової реалізації вуглеводнів, оптимізації витрат і ліквідації непрозорих схем», - сказав очільник Укрнафти Сергій Корецький.
У компанії зауважили, що цей показник дорівнює чистому прибутку, отриманому компанією у мирному 2020 році (4,3 млрд грн.) та майже вдвічі перевищує результат за весь 2021 рік – 2,4 млрд грн.
«У компанії поставили амбітну фінансову мету – отримання 12 млрд грн чистого прибутку у 2023 році», – додали в Укрнафті.
Як повідомлялося, за фактичними результатами першого кварталу 2023 року середньодобовий видобуток нафти ПАТ «Укрнафта» сягнув 3926 тонн проти 3753 тонн – середньодобового показника за 2022 рік.