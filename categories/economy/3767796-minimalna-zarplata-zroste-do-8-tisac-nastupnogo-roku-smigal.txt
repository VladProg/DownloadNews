В Україні мінімальна заробітна плата зросте до 8 тис. грн у 2024 році.

Про це Прем'єр-міністр Денис Шмигаль сказав на засіданні уряду, передає Укрінформ.
«У березі 2024 року проведемо ще одну чергову індексацію (пенсій - ред). Наступного року також заплановано збільшення мінімальної заробітної плати до 8 тис. грн», - сказав Шмигаль.

За його словами, уряд жодного місяця не затримував виплати пенсій, соціальних допомог, пільг та субсидій. Було проведено вже дві індексації пенсійних виплат за час повномасштабної війни.
Прем’єр-міністр вкотре запевнив, що тарифи на комунальні послуги до кінця опалювального сезону не зростатимуть. При цьому планується збільшення бюджету на субсидії.
Як повідомлялося, Кабінет міністрів 15 вересня подав до Верховної Ради законопроєкт “Про Державний бюджет України на 2024 рік”. Доходи загального фонду держбюджету заплановані у сумі 1 560 млрд грн, що на 346 млрд грн більше від плану на цей рік.
Фото: КМУ