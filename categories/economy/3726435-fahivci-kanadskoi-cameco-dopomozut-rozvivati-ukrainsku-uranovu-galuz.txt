Канадська компанія CAMECO направить своїх фахівців в Україну, аби ті долучилися до аналізу ситуації в урановій галузі і допомогли напрацювати рішення для її розвитку.

Як повідомляє Укрінформ із посиланням на Міненерго, про це йшлося під час зустрічі міністра енергетики України Германа Галущенка з президентом та головним виконавчим директором канадської компанії CAMECО Тімом Гітцелем.
«CAMECO готова бути нашим надійним партнером у розвитку урановидобувної галузі. Ми напрацьовуємо спільні заходи для інвестицій та модернізації уранової галузі, щоб посилити нашу присутність у Європі і витіснити росіян з цього сегменту ринку», - наголосив Галущенко.

Фото: Міненерго
Зазначається, що у контексті раніше досягнутих домовленостей між ДП «НАЕК «Енергоатом» та CAMECO сторони узгодили рішення про направлення до України групи канадських фахівців, які долучаться до аналізу ситуації в українській урановій галузі і допоможуть напрацювати рішення для її розвитку.
Як повідомлялося, у березні - квітні 2023 року між Енергоатомом та CAMECO було укладено низку договорів з метою забезпечення використання уранового оксидного концентрату, що видобувається в Україні, та постачання для потреб Енергоатома на період до 2035 року ядерних матеріалів – гексафториду природного урану (природний UF6) для подальшого його збагачення та виготовлення ядерного палива для АЕС України.
Перше фото: camecofuel.com