Аграрії Одещини, Миколаївщини та Дніпропетровщини розпочали збирання озимих культур: ячменю, пшениці та гороху.

Як передає Укрінформ, про це повідомила пресслужба Міністерства аграрної політики та продовольства.
"Аграрії Одещини, Миколаївщини та Дніпропетровщини розпочали збирання озимих культур: ячменю, пшениці та гороху. Збирання проведено на площі 66,2 тис. га при врожайності 32,8 ц/г. Намолочено 216,9 тис. т зерна нового врожаю", - йдеться у повідомленні.

У Мінагрополітики уточнили, що озимого ячменю зібрано 205,5 тис. т, обмолочено — 61,5 тис. га при врожайності — 33,5 ц/га; гороху – 7,6 тис. т, обмолочено — 3,6 тис. га при врожайності — 21,1 ц/га; озимої пшениці – 3,8 тис. т, обмолочено — 1,1 тис. га при врожайності — 34,5 ц/га.
У збиранні зернових та зернобобових культур лідирують сільгосптоваровиробники Одещини, які обмолотили 37,4 тис. га. Щодо рівня врожайності попереду Миколаївщина з показником 34,7 ц/га.
Також аграрії Одещини приступили до збирання ріпаку, вони обмолотили 0,7 тис. га й намолотили 0,9 тис. т насіння при врожайності 12,9 ц/га.
Як повідомляв Укрінформ, у Міністерстві аграрної політики та продовольства очікують, що у 2023 році врожай зернових в Україні становитиме близько 46 млн т.