"Укрнафта" у січні - червні 2023 року отримала 14,1 млрд грн чистого прибутку і сплатила 12,3 млрд грн податків.

Як передає Укрінформ, про це повідомляє пресслужба компанії.
"Чистий прибуток за перше півріччя 2023 склав 14,1 млрд грн. На поточний момент чистий прибуток перевищив 20 млрд грн", - ідеться у повідомленні.
За результатами першого півріччя Укрнафта сплатила 12,3 млрд грн податків.
Очільник компанії Сергій Корецький очікує, що за підсумками року Укрнафта отримає дохід на рівні 95 млрд грн, що вдвічі перевищує середній дохід за останнє десятиліття.
Компанія готується виплатити не менше 6 млрд грн дивідендів за результатами 2023 року, що більше за загальний результат останніх 10 років.
"Укрнафта поставила амбіційне завдання збільшити на 6% видобуток нафти порівняно з 2022 роком. Приріст буде, хоч і трохи менший, ніж очікувалось. По газу навпаки - більший приріст видобутку, ніж планували. Залишок природного газу в підземних газосховищах на кінець року буде не менший, ніж на його початку", - запевняють у компанії.
Зазначається, що Укрнафта повною мірою забезпечує пальним Міністерство оборони України. Крім того, компанія виділила 700 млн грн матеріальної допомоги Силам оборони і планує до кінця року збільшити її до 1,5 млрд грн.
Як повідомлялося, ПАТ «Укрнафта» завершило перший квартал 2023 року з чистим прибутком у 4,3 млрд грн.