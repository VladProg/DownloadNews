Франція з початку повномасштабного вторгнення Росії надала 31 вантаж допомоги для українських енергетиків.

Як передає Укрінформ, про це повідомляє Міністерство енергетики України.
"Із Франції до України надійшов 31 вантаж гуманітарної допомоги загальною вагою близько 240 тонн, який включає 141 генератор та інше необхідне енергетичне устаткування", - йдеться у повідомленні.
Повідомляється також, що міністр енергетики Герман Галущенко зустрівся із Надзвичайним і Повноважним Послом Французької Республіки в Україні Гаелем Весьєром. Очільник Міненерго відзначив подібність української та французької енергосистем, що відкриває додаткові можливості для співпраці, зокрема у питаннях проведення експертної оцінки.
Сторони також обговорили ситуацію на ЗАЕС та загрози, які несе окупація росіянами найбільшої в Європі атомної електростанції. Галущенко подякував Франції за активну участь в обговоренні Формули миру Президента України Володимира Зеленського у межах робочих груп «Радіаційна та ядерна безпека» та «Енергетична безпека».
Очільник Міненерго також подякував за надану допомогу.
Як повідомлялося, із початку повномасштабної війни Республіка Корея передала Україні 10 вантажів гуманітарної допомоги енергетичному сектору.
Фото: mev.gov.ua