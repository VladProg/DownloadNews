Дія Стамбульської угоди про вивезення зерна має продовжуватися та зміцнюватися, у т. ч. це стосується вивозу російських зерна та добрив.

Про це Президент Туреччини Реджеп Тайїп Ердоган сказав під час зустрічі з президентом рф володимиром путіним, повідомляє Укрінформ з посиланням на Директорат з комунікацій адміністрації Президента Туреччини.
«Ми сповнені рішучості зміцнити та продовжити Стамбульську угоду з цього питання, а також транспортувати російське зерно та добрива до слаборозвинених країн, як ви сказали, через Туреччину. Ми здійснюємо це транспортування до слаборозвинених країн через нас. Ми навіть можемо працювати разом, щоб визначати ці країни», - сказав на зустрічі Ердоган.
Також мова йшла про розвиток перевезень, двосторонню торгівлю, будівництво АЕС «Аккую» та інші питання.
Як вказується в тексті, на зустрічі путін знову заявив про готовність створити в Туреччині хаб з розподілу природного газу для доставки його в країни Європи.
Як повідомляв Укрінформ, після початку військового вторгнення в Україну 24 лютого, росія розпочала блокаду чорноморських портів України та зупинила експортні поставки зерна на зовнішні ринки, що спричинило зростання світових цін на продовольство та продовольчу небезпеку у найбільш вразливих країнах світу. В Україні виявилися заблокованими більше 20 мільйонів тонн зерна, а російські загарбники почали цілеспрямовано знищувати зернові сховища та прямо красти зерно на тимчасово окупованих територіях України.
У Стамбулі 22 липня на пропозицію Організації Об’єднаних Націй Україна, Туреччина, росія та генеральний секретар ООН Антоніу Гутерреш підписали Ініціативу про безпечне транспортування зерна та продуктів харчування з портів «Одеса», «Чорноморськ» та «Південний». Зернова угода була розрахована на 120 днів.
Тоді ж у Стамбулі Антоніу Гутерріш та міністр оборони рф сергій шойгу підписали Меморандум про взаємодію між росією та ООН у сприянні постачанням російської сільськогосподарської продукції та добрив на світові ринки. Формально ці категорії не підпадали під санкції, проте міжнародні компанії вимагали додаткових гарантій щодо можливості працювати з ними.