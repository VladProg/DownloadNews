росія мусить відповісти за воєнні злочини й руйнування, які її війська спричинили Україні, та виплатити від $750 мільярдів до $1 трильйона для відновлення України.

На цьому наголосив посол США в Україні у 2006-2009 рр., віцепрезидент Інституту миру США Вільям Тейлор на полях першого парламентського саміту міжнародної Кримської платформи, передає власний кореспондент Укрінформу.
«Злочини й агресію потрібно карати, росію треба засудити», - заявив американський дипломат.
Він підкреслив, що для цього має бути створений трибунал та виплачені репарації з російської сторони.
«Мають бути виплачені $750 мільярдів або навіть до трильйона доларів для того, щоби відновити Україну, і щонайменше $300 мільярдів із них повинні надійти із заморожених активів Центробанку рф, які перебувають у банках країн G7», - наголосив Тейлор.
За його словами, країни Групи семи мають попрацювати над цим питанням.
Дипломат також підтримав твердження, що перемога України у війні з росією є неминучою.
У цьому контексті експосол висловив переконання, що 20 тисяч російських військ, які досі перебувають на правому березі Дніпра, будуть просто відрізані контрнаступом ЗСУ.
«І я маю впевненість та передбачаю, що це призведе до військового колапсу росії, і в такий спосіб рф програє, а Україна здобуде перемогу»,- наголосив Тейлор.
Як повідомляв Укрінформ, у понеділок в Загребі (Хорватія) розпочався перший парламентський саміт міжнародної Кримської платформи. До участі запрошені делегації з понад 50 країн та інституцій.