У сервісі єЧерга зʼявився новий розділ “Статистика”, де користувачі зможуть самостійно аналізувати зібрані дані про перетин кордону.

Як передає Укрінформ, про це повідомляє Міністерство розвитку громад, територій та інфраструктури.
“Кілька місяців команда працювала над тим, щоб зробити дані доступними та зручними для всіх охочих. Ми постійно наголошуємо, що єЧерга – це прозора система, де немає місця для жодних маніпуляцій. Створення нового доступного розділу підтверджує цю тезу. Так, дашборди охоплюють час роботи експериментального проєкту від його створення – тобто від 12 грудня 2022 року і будуть оновлюватись автоматично кожного ранку. Головне – вся інформація доступна в одному місці”, – розповів заступник міністра розвитку громад, територій та інфраструктури Сергій Деркач.
У розділі “Статистика” користувачі зможуть самостійно аналізувати дані на основі електронних черг про перетин кордону. Зокрема, можна обрати будь-який період з моменту запровадження єЧерги і відслідковувати статистичні дані щодо кількості перетинів кордону та транспортних засобів у черзі на кінець доби, середньої тривалості очікування до в’їзду в МАПП, середньої тривалості очікування від моменту реєстрації до перетину кордону та кількості скасованих черг.
Для зручності інформація подана у вигляді графіків та діаграм, усі об’єкти сторінки інтерактивні.
Як повідомлялося, проєкт електронної черги для вантажівок стартував у грудні 2022 року з пілоту на пункті пропуску “Ягодин – Дорогуськ”. Вже у травні 2023-го послугу було масштабовано ще на 15 пунктів пропуску. З серпня до неї були долучені автобуси – зараз тестування поширено на вісім пунктів пропуску. Загалом за час дії проєкту кордон за записом перетнуло понад 490 тисяч транспортних засобів.
Фото: ДПСУ