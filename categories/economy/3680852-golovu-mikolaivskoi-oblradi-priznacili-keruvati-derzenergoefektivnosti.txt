Уряд призначив голову Миколаївської обласної ради Ганну Замазєєву новою керівницею Державного агентства з енергоефективності та енергозбереження.

Про це вона повідомила у Фейсбуці, передає Укрінформ.
«Сьогодні мене призначено головою Державного агентства з енергоефективності та енергозбереження України. Чим я займатимуся на новій посаді? Завдань безліч, але спробую відповісти коротко. Я хочу, щоб люди жили в теплих будинках і при цьому менше сплачували за комунальні послуги, дихали чистішим повітрям», - зазначила нова очільниця агентства.
Замазєєва також запевнила, що продовжить робити все від неї залежне, щоб Миколаївська область розвивалася та могла подолати будь-які виклики.
«Миколаївці, ми разом пережили найскладніший рік в історії нашої країни, подолали безліч труднощів, і запевняю – я лишаюсь з вами, з моїм рідним містом, областю, з людьми, які живуть тут», - додала голова Держенергоефективності.
Замазєєва закінчила Національний університет «Києво-Могилянська академія», магістр за фахами «Політологія та державне управління» і «Фінанси та кредит». Має науковий ступінь кандидата економічних наук. Близько 19 років працювала у фінансовій сфері.
Як повідомлялось, 10 березня уряд звільнив Валерія Безуса з посади голови Державного агентства з енергоефективності та енергозбереження. Він очолював відомство з 2021 року.