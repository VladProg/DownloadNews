У результаті восьмої за ліком російської атаки дронами-камікадзе на портову інфраструктуру в порту Ізмаїл знищено 13 тис. тонн зерна.

Як передає Укрінформ, про це повідомив віцепрем'єр-міністр з відновлення - міністр розвитку громад, територій та інфраструктури Олександр Кубраков у Фейсбуці.
За його словами, пошкоджень зазнали одразу кілька приватних зернових терміналів та складів, вантажна інфраструктура агропродукція в яких призначалася для Єгипту та Румунії.
«Росія системно б’є по зернових ємностях і складах для зупинки агроекспорту», - зазначив Кубраков.

За його інформацією, лише за цю ніч на 15% було знижено експортну потужність порту Ізмаїл; а "до цього був порт Рені і 35 тис. тонн знищеного там зерна".
Сьогодні це вже восьма за ліком атака на портову інфраструктуру після виходу Росії із "зернової ініціативи", заявив віцепрем'єр; загалом за місяць атак на порти знищено 270 тис. т зерна.
«Світ має зрозуміти, атаки на зернову інфраструктуру – це атаки на країни Африки та Азії, яким вже не вистачає їжі», - нагадав Кубраков.
На його переконання, не допустити ще більших руйнувань – це завдання не лише України, а й світу. Потужні системи захисту для українських портів є тим, що може зламати плани Росії.
Як повідомлялося, в Одеській області внаслідок атаки ворожих дронів вночі 23 серпня є влучання по виробничо-перевантажувальних комплексах, пошкоджені зерносховища.