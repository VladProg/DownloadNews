Вищий антикорупційний суд обрав запобіжні заходи двом підозрюваним у справі про завдання 160 млн грн збитків державному підприємству «Украерорух».

Як передає Укрінформ, про це Спеціалізована антикорупційна прокуратура повідомляє у Телеграмі.
«За клопотанням детективів НАБУ, погодженими прокурором САП, слідчий суддя ВАКС обрав запобіжні заходи колишнім посадовим особам ДП «Обслуговування повітряного руху України» (ДП «Украерорух»), підозрюваним у зловживанні службовим становищем, що призвело до завдання 160 млн грн збитків державному підприємству», - ідеться в повідомленні.
Так, суд частково задовольнив клопотання та застосував до колишнього першого заступника директора державного підприємства запобіжний захід у вигляді застави у розмірі 1,073 млн грн. Колишньому заступнику директора з розвитку ДП «Украерорух» суд обрав запобіжний захід у вигляді 2,684 млн грн застави.
Також на підозрюваних покладено такі обов’язки: прибувати за кожною вимогою до детектива, прокурора чи суду; не відлучатися з Київської області та м. Львів (відповідно) без дозволу детектива, прокурора або суду; повідомляти детектива, прокурора чи суд про зміну свого місця проживання та місця роботи; утримуватись від спілкування з іншим підозрюваним у справі та свідками; здати на зберігання до відповідних органів державної влади паспорти для виїзду за кордон, інші документи, що дають право на виїзд з України і в’їзд в Україну; носити електронний засіб контролю.
Строк дії обов’язків - до 2 липня 2023 року.
Як повідомляв Укрінформ, у квітні детективи Національного антикорупційного бюро оголосили підозру у зловживанні службовим становищем, що призвело до завдання 160 млн грн збитків державному підприємству, колишнім посадовим особам ДП «Обслуговування повітряного руху України», що входить до сфери управління Міністерства інфраструктури України.