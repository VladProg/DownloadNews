Договір між центробанками України та Польщі про валютний своп продовжено ще на рік.

Як передає Укрінформ, про це повідомляє пресслужба НБУ у Телеграмі.
"Договір між центробанками України та Польщі про валютний своп гривня/долар США продовжено ще на рік", - йдеться в повідомленні.
Зазначається, що умови договору не змінилися. Максимальний обсяг операцій – 1 млрд дол. США в еквіваленті, а термін дії – один рік із можливістю пролонгації.
У Нацбанку нагадують, що вже в перший день повномасштабного вторгнення росії в Україну центробанк Польщі вирішив відкрити Національному банку України доступ до 1 млрд дол. США на умовах валютного свопу. Нацбанк не використовував відповідне фінансування, водночас така підтримка центробанку Польщі стала "подушкою безпеки" для фінансового сектору України.
Як повідомлялося, Національний банк України та Національний банк Польщі у березні 2022 року підписали договір про здійснення операції валютний своп гривня/долар США обсягом до 1 млрд дол. США в еквіваленті.
Фото: НБУ