Енергоблок №4 на Запорізькій АЕС окупанти збираються перевести у стан «гарячого зупину».

Як передає Укрінформ, про це повідомляє НАЕК «Енергоатом» у Телеграмі.
«Псевдокерівник станції Юрій Чернічук вже видав відповідне розпорядження. Однак, враховуючи підрив росіянами греблі Каховської ГЕС, Каховське водосховище зневоднене, а отже – при запуску більшої кількості енергоблоків у роботу, водопостачання для охолодження реакторів може бути недостатньо», – йдеться у повідомленні.
При цьому, загарбники свідомо не виконують рішення українського регулятора та не виводять енергоблок №5 у «холодний зупин». А отже, у разі функціонування двох енергоблоків у стані «гарячого зупину» – на станції є реальна загроза настання аварійної ситуації.
Український оперативний персонал, який вже понад півтора року забезпечує ядерну та радіаційну безпеку найбільшого в Європі атомного об’єкта ніяк не може вплинути на цю ситуацію, адже змушений постійно терпіти погрози та залякування з боку озброєних російських військових.
«Розуміючи наслідки таких дій, минулого тижня частина атомників Запорізької АЕС покинула станцію, не бажаючи брати участі у задумах росіян. Адже такими діями загарбники вчергове наражають на небезпеку увесь світ», – додали в Енергоатомі.
Як повідомлялося, Володимир Зеленський заявляв, що росія все технічно підготувала для локального вибуху на Запорізькій атомній електростанції і може здійснити його з метою зупинення контрнаступальних дій Сил оборони України та політичного тиску на Київ через деяких партнерів.