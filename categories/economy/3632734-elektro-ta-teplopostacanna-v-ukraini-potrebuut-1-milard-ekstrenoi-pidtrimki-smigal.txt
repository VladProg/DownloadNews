В екстрену підтримку електроенергетики та сектору централізованого теплопостачання, які були пошкоджені російськими ракетними атаками, необхідно вкласти по 500 млн дол.

Про це Прем’єр-міністр України Денис Шмигаль заявив під час засідання Ради ОЕСР, передає Укрінформ із посилання на Урядовий портал.
«Орієнтовна вартість екстреної підтримки електроенергетики оцінюється в 500 мільйонів доларів США. Орієнтовна вартість екстреної підтримки сектору централізованого теплопостачання оцінюється ще в 500 мільйонів доларів США», - сказав Шмигаль.
За його словами, останні атаки рф на електроенергетичну систему призвели до того, що половину енергетичної інфраструктури України було пошкоджено. Ці пошкодження призвели до дестабілізації електромережі та необхідності застосування планових та позапланових відключень електроенергії в країні. Це впливає на всі сектори економіки та соціального життя України.
«Якщо говорити про загальну оцінку потреб на відновлення, то на початку вересня Світовий банк, Єврокомісія та уряд презентували спільний звіт з першою об’єктивною оцінкою потреб України», - нагадав Прем’єр-міністр.
Відповідно до звіту, загальні потреби щодо відбудови та відновлення оцінюються у 349 млрд дол., і це станом на 1 червня 2022 року. За попередніми оновленими оцінками Світового банку та уряду України, потреби на відбудову зростуть до 500-600 млрд доларів.
«Україна вже сьогодні потребує допомоги. І я звертаюсь до вас, шановні колеги, надати нам допомогу на термінове відновлення. Ми усвідомлюємо, що повинні довести свою відповідність усім критеріям ОЕСР та стандартам ЄС для вступу до цих спільнот як повноправного члена. І ми рішуче налаштовані працювати», - сказав Шмигаль.
Як повідомляв Укрінформ, Прем'єр-міністр України разом з дружиною Президента Оленою Зеленською та представниками уряду перебуває у Франції з робочим візитом.
Глава уряду та генеральний секретар Організації економічного співробітництва та розвитку Матіас Корманн підписали угоду щодо привілеїв, імунітетів і пільг, наданих Організації та Офісу Організації в Україні. Це офіційно дає підґрунтя для запуску в Києві так званого «Офісу зв'язку» ОЕСР.
Фото: Кабмін