Молдавська компанія Energocom та болгарська «Булгартрансгаз» підписали угоду на доступ та транспортування природного газу до Молдови.

Про це у четвер повідомила президент Мая Санду після зустрічі з болгарським колегою Руменом Радєвим, передає Укрінформ із посиланням на Newsmaker.
«Вітаю підписання угоди про співпрацю між Energocom та оператором газотранспортної системи Болгарії „Булгартрансгаз“. Доступ до альтернативних джерел енергії зміцнить нашу енергетичну незалежність і допоможе нам бути стійкішими за умов нинішньої кризи», — сказала Санду.
Президент Болгарії Румен Радєв 27 жовтня прибув до Молдови із дводенним візитом на запрошення Санду у контексті 30-річчя встановлення дипломатичних відносин між двома країнами.
Як повідомляв Укрінформ, у липні стало відомо, що Молдова розпочне закупівлю природного газу в Румунії, щоб зменшити енергетичну залежність від росії.
Наприкінці минулого року було завершено будівництво газопроводу між Румунією і Молдовою. Він з'єднує газові мережі двох країн та надає Молдові доступ до європейського ринку енергії. Однак із моменту запуску газопровід не використовувався на повну потужність.
Фото: newsmaker.md