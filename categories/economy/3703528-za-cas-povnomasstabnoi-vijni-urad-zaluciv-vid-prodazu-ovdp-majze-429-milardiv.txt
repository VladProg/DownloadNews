Уряд від початку повномасштабного вторгнення росії в Україну станом на 1 травня 2023 року залучив від продажу облігацій внутрішньої державної позики (ОВДП) на аукціонах майже 429 млрд грн в еквіваленті.

Про це повідомляє пресслужба Національного банку України, передає Укрінформ.
«З початку повномасштабної війни до 30 квітня 2023 року уряд України залучив від розміщення ОВДП на аукціонах 288 372,9 млн грн, 2 956,8 млн дол. США та 1 064,2 млн євро», - йдеться в повідомленні.
За даними НБУ, на погашення за внутрішніми борговими цінними паперами за аналогічний період спрямовано 291 997,9 млн грн, 3 812,8 млн дол. США та 662,6 млн євро.
Наголошується, що виплати за ОВДП у квітні 2023 року на 6 248,0 млн грн (в еквіваленті) перевищували запозичення Міністерства фінансів на внутрішньому борговому ринку. Водночас протягом січня – квітня цього року відповідне сальдо було додатнім і становило 61 031,3 млн грн.
Максимальна дохідність військових облігацій, розміщених у квітні, у гривні становила 19,60% річних, в доларах США – 4,85% річних. Розміщення військових ОВДП, номінованих у євро, у квітні не проводилося.
Найбільший обсяг військових ОВДП, як і раніше, сконцентрований банками – первинними дилерами. Другим за обсягом є портфель військових облігацій у власності громадян та бізнесу України. Нерезиденти володіють облігаціями на суму 4 968,22 млн грн та 0,5 млн дол. США.
Міністерство фінансів у квітні здійснило погашення військових ОВДП, номінованих у гривні, на суму 17 969,1 млн грн, а також у доларах США – 270,7 млн дол. США.
Як повідомлялося, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.