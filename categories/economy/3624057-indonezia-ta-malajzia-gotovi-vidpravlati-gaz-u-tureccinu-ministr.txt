Індонезія та Малайзія висловили готовність відправляти частину видобутого ними газу в Туреччину, як для власних потреб країни, так і для відправки на європейський ринок.

Як повідомляє Укрінформ із посиланням на Sabah, про це розповів міністр енергетики та природних ресурсів Фатіх Дьонмез.
“Й Індонезія, і Малайзія заявили, якщо буде така можливість, зможуть відправляти частину видобутого ними газу до Туреччини. Це може бути для наших власних потреб, або вони можуть відправляти свій газ на європейський ринок з цього газового центру через наші термінали. Ми пропонуємо таку можливість, опцію, варіант”, - сказав міністр.
За словами міністра, Туреччина є однією з небагатьох країн, яка може постачати газ з багатьох місць, зокрема, в Європу.
Щодо отримання газу з нових чорноморських родовищ, міністр запевнив, що перший газ споживачі отримають у 100-річчя Турецької Республіки (відзначатиметься наступного року - ред.).
Як повідомляв Укрінформ, роботи з прокладання трубопроводу до родовищ природного газу, які були раніше знайдені Туреччиною, завершено на 97%. Першу подачу та використання газу планують розпочати в першому кварталі наступного року.