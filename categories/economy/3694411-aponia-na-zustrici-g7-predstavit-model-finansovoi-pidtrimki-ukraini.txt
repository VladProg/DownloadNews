У середу на зустрічі міністрів фінансів країн Групи семи (G7), де будуть обговорювати глобальну економіку, фінансові ринки та вторгнення рф, Японія представить свою модель фінансової підтримки України.

Про це повідомляє Reuters, передає Укрінформ.
«Очолюючи дебати як голова G7, ми (Японія – ред.) будемо обмінюватися відвертими думками про останні події на ринку та інфляцію, також хочемо підтримувати тісну координацію міжнародної співпраці у зміцненні ланцюгів постачання», – сказав міністр фінансів Японії Сунічі Судзукі.
Він заявив, що Японія головуватиме на зустрічі міністрів фінансів Групи семи 12 квітня у Вашингтоні, учасники якої будуть обговорювати глобальну економіку та фінансові ринки, зміцнення ланцюгів постачання та війну росії проти України.
Судзукі додав, що під час зустрічі він представить та пояснить модель фінансової підтримки України з боку Японії колегам із G7. Це пов'язано з тим, що уряд країни запроваджує законодавчі зміни, необхідні для надання кредитів та інших заходів підтримки країні, що воює.
Очікується, що G7, до якої входять Велика Британія, Канада, Франція, Німеччина, Італія, США та Японія, підтвердить свою солідарність у наданні фінансової підтримки Україні та запровадженні санкцій проти росії, заявили японські офіційні особи.
Як повідомляв Укрінформ, Японія виділить 30 млн дол. на постачання Україні нелетального озброєння через трастовий фонд НАТО і 470 млн дол. – як грантову допомогу для енергетичного сектору й інших галузей.