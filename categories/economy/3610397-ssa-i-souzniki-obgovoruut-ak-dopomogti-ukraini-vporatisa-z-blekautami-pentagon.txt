Сполучені Штати, союзники та партнери обговорюють можливості для забезпечення України електрогенераторами, водоочисною, обігрівальною та іншою спеціальною технікою в умовах навмисного руйнування росією критично важливої інфраструктури.

Про це під час брифінгу в Пентагоні у вівторок повідомив речник Міністерства оборони США генерал Патрік Райдер, передає власний кореспондент Укрінформу.
«Так, дійсно, російські ракетні удари вивели з ладу значну частину української енергетичної інфраструктури», - зауважив представник оборонного відомства США.
Він зазначив, що Сполучені Штати обговорюють з іншими державами, яку ефективну підтримку можна забезпечити Україні в умовах «блекаутів», які охопили значну частину країни.
«Я можу сказати, що це обговорюється з точки зору того, як США, союзники та партнери можуть допомогти», - зазначив Райдер.
Він уточнив, що розглядаються, зокрема, можливі поставки генераторів, засобів для очищення води, обігрівачів тощо.
Як повідомляв Укрінформ, Україна внаслідок ракетних ударів з російського боку зазнала значних втрат, зокрема, у сферах електро- й теплопостачання. З усім тим, Прем’єр-міністр України у вівторок заявив, що уряд докладає всіх зусиль для того, аби зменшити наслідки для цивільного населення. За його словами, наразі майже 60% усіх об’єктів інфраструктури по країні вже підключені до теплопостачання.