Ощадбанк продовжує судову боротьбу з рф щодо компенсації 1,3 мільярда доларів збитків, спричинених анексією Криму. У Касаційному суді Франції заслухали касаційну скаргу банку; рішення за результатами усного слухання очікується на початку грудня цього року.

Як передає Укрінформ, про це повідомила пресслужба банку.
"25 жовтня 2022 року в Касаційному суді Франції відбувся черговий етап боротьби Ощаду щодо отримання компенсації збитків, спричинених анексією Криму, – пройшло усне слухання справи за касаційною скаргою банку проти російської федерації", - йдеться у повідомленні.
У банку нагадали, що розглядалася справа щодо правомірності рішення Арбітражного суду від 26 листопада 2018 року, що було ухвалене згідно з правилами UNCITRAL, – стягнути з російської федерації збитки, яких зазнав Ощадбанк внаслідок анексії Криму, в сумі 1,3 млрд доларів США з відповідними відсотками, які нараховуватимуться до дня виконання рішення.
Зазначається, що делегація Ощаду очно взяла участь у судовому засіданні з огляду на його важливість як для банку, так і для подальшого розвитку юридичного шляху отримання компенсації від агресора.
З боку рф прибули працівники посольства.
Під час судового засідання судді заслухали адвоката Ощадбанку (допущеного до представництва в Касаційному суді Франції) Жерома Ортшайдта, який детально виклав юридичні аргументи.
Також судді заслухали Генерального адвоката Франції Патріка Порре, який підтримав необхідність скасування рішення суду Парижа. Серед іншого, Порре звернув увагу на фіктивність «референдуму», який відбувся в Криму.
"Ощадбанк є першою держкомпанією, яка чотири роки тому отримала рішення стосовно компенсації своїх збитків у зв’язку з експропріацією власності у Криму. Тоді було сформовано значущий юридичний прецедент для отримання компенсації від росії, яким пропонувалося скористатись українським організаціям. Сьогодні, під час повномасштабного вторгнення рф до нашої країни, Ощадбанк знову збирає аргументовані докази для отримання компенсації від агресора за нові збитки, завдані під час активної фази війни", – наголосив голова правління Ощадбанку Сергій Наумов.
Як повідомлялось, 26 листопада 2018 року Арбітражний трибунал у Парижі виніс вердикт на користь Ощадбанку — стягнути з російської федерації збитки, яких зазнав банк внаслідок анексії Криму.
Київський апеляційний суд 17 липня 2019 року задовольнив заяву Ощадбанку і дав дозвіл на виконання рішення Міжнародного комерційного арбітражу (Париж) на території України.
Міністерство юстиції росії заявило, що російська федерація не визнає рішення міжнародного арбітражу і не буде компенсувати збитки Ощадбанку.
Апеляційний суд Парижа 30 березня 2021 року підтримав позицію міністерства юстиції рф про відсутність юрисдикції в арбітражу за позовом українського Ощадбанку на 1,3 млрд доларів.
26 жовтня 2021 року Ощадбанк наголосив, що подав заяву до Касаційного суду Франції скаргу за винесеним у березні 2021 року рішенням.