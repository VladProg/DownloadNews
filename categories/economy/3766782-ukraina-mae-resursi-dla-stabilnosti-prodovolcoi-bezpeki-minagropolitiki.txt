В Україні є всі ресурси, щоб забезпечувати економічну доступність сільськогосподарської продукції для споживача.

Про це зазначив перший заступник міністра аграрної політики та продовольства України Тарас Висоцький, передає Укрінформ із посиланням на пресслужбу міністерства.
"Для стабільності продовольчої безпеки країні необхідно вирощувати набагато більше продукції, ніж потрібно для внутрішнього споживання. Та забезпечувати економічну доступність цієї продукції для споживача. В Україні для цього є всі ресурси", - йдеться в повідомленні."Вирощувати стільки, скільки ми споживаємо - економічно невигідно. Це створюватиме високу вартість продукції, а значить вона не буде доступною українцеві. Важливо також пропрацьовувати й розвивати ланцюги для експорту. Всі ці аспекти є невід'ємною частиною продовольчої безпеки", – сказав заступник міністра.
Він зазначив, що до початку повномасштабної війни Мінагрополітики на законодавчому рівні передало всі землі в межах громад у комунальну власність. Це дозволило створити базовий ресурс, який сьогодні дає можливість територіальним громадам вирощувати с/г продукцію і забезпечувати, як власну продовольчу безпеку, так і країни в цілому.
Як повідомлялося, Президент України Володимир Зеленський під час виступу на Саміті цілей сталого розвитку на 78-ій сесії Генасамблеї ООН заявив, що з метою покращення доступу до українського збіжжя, а також посилення глобальної продовольчої безпеки Україна пропонує створити хаби на мільйони тонн зерна в країнах Африки й інших чутливих регіонах.