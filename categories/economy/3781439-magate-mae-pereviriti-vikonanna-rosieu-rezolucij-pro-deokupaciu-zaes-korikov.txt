Рада керуючих Міжнародного агентства з атомної енергії (МАГАТЕ) повинна перевірити стан виконання Росією резолюцій про виведення військ із Запорізької атомної електростанції.

Про це заявив в.о. голови Держатомрегулювання Олег Коріков, передає Укрінформ із посиланням на пресслужбу інспекції.
"Окупанти мають негайно вивести свої війська та інший персонал із суверенної території України, зокрема і з промислового майданчика ЗАЕС, та припинити терор. Тому пропоную, щоб Рада керуючих МАГАТЕ розглянула стан виконання рф резолюцій Ради керуючих та Генеральної конференції Агентства. Також необхідно переглянути питання обмеження прав та привілеїв рф в МАГАТЕ", - сказав Коріков.
Він нагадав, що росіяни порушили ліцензії на експлуатацію енергоблоків № 4, 5, 6, почергово переводячи їх у гарячий стан. Ці енергоблоки мають перебувати в холодному стані, особливо враховуючи відсутність належного технічного обслуговування обладнання та систем АЕС.
"Інше питання, яке мене дуже хвилює, це збірка реактора № 3. За оцінками НАЕК «Енергоатом» та ДНТЦ ЯРБ, такі дії негативно вплинуть на ядерну безпеку енергоблока №3 і скоротять час переведення енергоблоку №3 у гарячий та критичний стан. Крім того викликає тривогу й відсутність планового технічного обслуговування, ремонту, запасних частин, матеріалів і кваліфікованого персоналу. Всі ці фактори значно підвищують ризики виходу обладнання з ладу", - зазначив Коріков.
Він наголосив, що Росія грубо порушує міжнародне право, стандарти, правила та норми ядерної безпеки.
Як повідомлялося, росіяни перевели в гарячий стан 4 та 5 блоки ЗАЕС і мають намір зібрати 3 блок, який знаходиться у стані ремонту.