Всеукраїнська аграрна рада (ВАР) за підтримки Програми USAID АГРО впроваджує в Україні проєкт з юридичної та іншої експертної підтримки сільгоспвиробників, які постраждали унаслідок бойових дій та\або тимчасової окупації Російською Федерацією.

Про подробиці проєкту під час круглого столу “18 місяців війни. Збитки агросектору та перспективи відновлення галузі” розповіли заступник голови ВАР Дмитро Кохан та юридична радниця Програми USAID АГРО Юлія Федун, передає кореспондент Укрінформу.

У круглому столі брали участь представники аграрного комітету Верховної Ради, Мінагрополітики, органів місцевого самоврядування, благодійних організацій, делегації держав-партнерів, а також понад шість десятків фермерів з усіх куточків країни. Організатори - Всеукраїнська аграрна рада та Програма USAID із аграрного і сільського розвитку (АГРО).
За словами Федун, мета проєкту - допомогти, перш за все, аграріям, котрі постраждали найбільше. Дуже важливо у цьому процесі захищати їхні права і активи.
“Це експертна та юридична допомога. Група професійних юристів, експертів готова допомагати та відповідати на запити щодо усіх проблем, з якими стикаються агровиробники. І стосується це консультування не тільки членів ВАР, а всіх наших аграріїв, які постраждали через війну”, - сказала Федун.

Вона уточнила, що група лобіюватиме інтереси потерпілих аграріїв перед органами влади, допомагатиме документувати збитки, відповідатиме на запитання щодо розмінування, податкових, кредитних та будь-яких інших важливих для виробників питань.
Кохан додав, що подібна робота велася й раніше. Але старт нової програми дозволить систематизувати її та вивести допомогу аграріям на якісно новий рівень.
Ще одна мета проєкту - щоб кожен постраждалий агровиробник відновив свою діяльність та розвивався далі.
“Аграрії, які потерпіли унаслідок бойових дій або тимчасової окупації, зможуть безплатно отримати юридичні консультації, а також допомогу в документуванні збитків та формуванні доказової бази про російські злочини проти господарств. Ці роботи профінансує Програма USAID АГРО, а кваліфіковані юристи ВАР безпосередньо працюватимуть з аграріями”, - підсумувала директорка Програми USAID АГРО Ксенія Сидоркіна.
Для оперативної юридичної підтримки за проєктом діятиме гаряча консультаційна лінія 067 503 19 08. Також передбачені регіональні зустрічі, навчальні вебінари щодо документування воєнних злочинів та оцінювання втрат, юридичного оформлення звернень до органів держвлади, розмінування та очищення територій і земель агропідприємств, рекультивації земель та відновлення родючості ґрунтів тощо.