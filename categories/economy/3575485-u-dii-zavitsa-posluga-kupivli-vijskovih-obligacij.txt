У застосунку "Дія" з'явиться послуга купівлі військових облігацій, яка дозволить спонсорувати перемогу України над російськими загарбниками й отримати від цього гарантований прибуток.

Як передає Укрінформ, про це віцепрем’єр-міністр – міністр цифрової трансформації Михайло Федоров повідомив у Телеграмі.
"ЗСУ продовжують свій блискавичний контрнаступ, звільняючи українські міста. Скоро з'явиться можливість стати спонсором перемоги, придбавши військові облігації в "Дії". Наша команда працює над запуском облігацій у застосунку. Ви зможете придбати їх, щоб підтримати економіку України та задонатити на потреби армії, а потім — отримати свої кошти назад із відсотками", — зазначив він.
За словами Федорова, кожна облігація матиме назву тимчасово захопленого міста. Так, придбавши облігацію "Херсон", "Мелітополь", "Маріуполь" або "Крим", громадянин фінансуватиме економіку й Збройні сили України, тоді як українські військові працюватимуть, щоб уже скоро над кожним із цих міст підняли синьо-жовтий стяг.
"Військові облігації в Дії — це класичний win-win: спонсорування перемоги України над росією та гарантований прибуток. Згодом напишу для вас більше деталей", — додав міністр.
Як повідомляв Укрінформ, станом на вересень Національний банк України перерахував на потреби ЗСУ понад 20,2 мільярда гривень.