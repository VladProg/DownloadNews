ДП «Сервіс», що належить до сфери управління Держрибагентства, вперше пропонує до передачі в бербоут-чартер строком на 5 років судно-танкер «Таманський» через Прозорро.Продажі.

Як передає Укрінформ, про це повідомляє пресслужба Міністерства аграрної політики та продовольства України.
За словами заступника міністра аграрної політики та продовольства України Віталія Головні, судно буде передано в оренду на прозорих та вигідних для країни засадах.
«Триває реформа рибної галузі та флоту рибного господарства, який є у віданні Державного рибного агентства. Судна будуть здані в оренду через аукціон в системі Прозорро.Продажі для того, щоб держава могла ефективно використовувати цей ресурс та отримувати прибутки», – зазначив він.
Директор ДП «Прозорро.Продажі» Олексій Соболев розповів, що аукціон з передачі судна в оренду відбудеться 22 листопада. Стартова вартість лоту становить 5,26 млн грн.
Прийняття заявок на участь в аукціоні триває з 7 по 21 листопада 2022 року.
Бербоут-чартер – це передача фрахтувальнику судна не спорядженого і не укомплектованого екіпажем.
Як повідомлялося, «Таманський» перебував у бербоут-чартері у ТОВ «Нафтогазовий центр безпеки та навчання». Через порушення умов договору бербоут-чартеру з боку фрахтувальника ДП «Сервіс» розірвало зазначений договір в односторонньому порядку.