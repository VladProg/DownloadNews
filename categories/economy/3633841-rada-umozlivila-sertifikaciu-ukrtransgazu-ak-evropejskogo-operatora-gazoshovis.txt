Верховна Рада ухвалила закон про сертифікацію АТ «Укртрансгаз» як європейського оператора газосховищ.

Як передає Укрінформ, 13 грудня за відповідний законопроєкт №8158 у другому читанні проголосував 261 народний депутат.
Згідно із документом, енергетичному регулятору НКРЕКП надаються повноваження для сертифікації оператора газосховищ, а також для постійного моніторингу дотримання оператором вимог сертифікації.
Крім того, НКРЕКП зможе прийняти попереднє рішення про сертифікацію з умовами про необхідність здійснення заходів для зниження ризиків для безпеки постачання природного газу.
Документ також передбачає тимчасове, до кінця 2025 року, зняття арешту та заборону на відчуження майна АТ "Чорноморнафтогаз" у виконавчих провадженнях. До 31 грудня 2025 року буде заборонено порушувати справи про банкрутство цієї компанії.
Як повідомлялося, Національна комісія, що здійснює державне регулювання у сферах енергетики та комунальних послуг (НКРЕКП), 13 грудня схвалила для подальшого обговорення проєкт порядку здійснення процедури сертифікації оператора газосховищ.
У Нафтогазі наголошують, що успішна сертифікація дозволить зберігати в українських ПСГ стратегічні запаси газу країн ЄС (а не лише приватних замовників-нерезидентів), максимізує використання мережі газосховищ, а також збільшить надходження від надання послуг підземного зберігання.