Греція заморозила всього 212 тис. євро російських активів, а Мальта - 147 тис. євро.

Про це повідомляє Укрінформ з посиланням на Reuters.
"Відповідно до офіційного представника ЄС та внутрішнього документу, Греція та Мальта значно відстають від своїх колег по Європейському Союзу у питанні заморожування російських активів, на які накладено санкції через війну москви проти України, на тлі розгляду блоком можливості використання цих активів для допомоги Києву", - йдеться у повідомленні.
Зазначається, що на даний момент 27 країн ЄС повідомили про заморожування близько 20,3 млрд євро (22 млрд дол. російських активів, які підпадають під санкції. При цьому, такі країни, як Італія, Ірландія, Франція, Іспанія, Німеччина, Бельгія, Люксембург та Австрія заморозили кожна більш, ніж 1 млрд євро.
"Для порівняння: Греція повідомила блок про заморожування активів на суму 212 тис. євро, а Мальта - 147 тис. євро", - йдеться у повідомленні.
За словами чиновника ЄС, який говорив на умовах анонімності, такий стан справ викликає здивування. "Або у них (Греції та Мальти – ред.) не так багато, або ж вони не виконують свою роботу. Чи ж вони щось зробили, але не повідомили нам, хоча у них були можливості", - заявив він.
Представник грецької влади заявив в коментарі агентству, що 212 тис. євро – це всі активи, які Афіни ідентифікували на основі санкційного списку ЄС. "Інвестиційне середовище Греції не сприяє притоку російського капіталу та офшорних компаній", - додав чиновник.
Мальта не відповіла на запит про коментар.
Як зазначає агентство, цього року увага ЄС зосереджена на тому, як і чи варто використовувати заморожені російські активи, у т.ч. заморожені 300 млрд євро активів російського центробанку, для допомоги у відновленні України. Очікується, що керівництво блоку зможе оголосити про прогрес у цих питаннях під час свого візиту до Києва на саміт Україна-ЄС 3 лютого.
Як повідомляв Укрінформ, з початку російського військового вторгнення в Україну у лютому 2022 року, ЄС та його країни-члени почали надавати Україні політичну, економічну, фінансову, гуманітарну та військову допомогу. Водночас, ЄС застосував проти росії дев’ять пакетів економічних та індивідуальних санкцій, які мають зменшити здатність кремля у фінансуванні його "машини війни".