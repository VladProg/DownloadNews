Станом на 30 червня в енергосистему України з планового ремонту, який відбувається в межах масштабної ремонтної кампанії енергетичних об’єктів, вийшов гідроагрегат однієї з гідроелектростанцій потужністю понад 300 МВт.

Як передає Укрінформ, про це повідомляє пресслужба Міністерства енергетики України.
"Ремонтна кампанія на об’єктах генерації - теплової, гідро- та атомної - триває. Електроенергії, яку виробляють українські електростанції, повністю достатньо для покриття потреб споживачів. Дефіциту немає", - зазначили у профільному відомстві.
Через негоду та викликані нею технологічні порушення без світла тимчасово залишалися споживачі у Львівській, Рівненській, Кіровоградській областях. У Донецькій області наразі залишаються знеструмленими 4 населених пункти.
У Чернігівській області через технологічні порушення вимикалася частина споживачів. Ведуться відновлювальні роботи.
Триває ворожий терор прифронтових та прикордонних з РФ областей. Через обстріли знеструмлено в Донецькій області – 15 населених пунктів, у Запорізькій – 3 населених пункти, у Херсонській – 4 населених пункти. Залишається без світла частина споживачів у Чернігівській, Сумській, Харківській областях. Ремонтні бригади енергетиків працюють там, де це дозволяє безпекова ситуація.
Триває фіксація та ліквідація наслідків повені, яка виникла через підрив греблі Каховської ГЕС. У Херсоні заживили 211 споживачів, які були відключені після підтоплення. Залишаються без світла 13,3 тисячі споживачів. Енергетики працюють над відновленням електропостачання.
На Запорізькій АЕС фіксується незначне зниження рівня води у ставку-охолоджувачі. Наразі він становить 16,57 м. Цього достатньо для забезпечення потреб станції.
Комерційний експорт та імпорт електроенергії минулої доби не відбувався.
Як повідомляв Укрінформ, Центром оперативної безпеки оператора системи передачі за минулий рік зафіксовано понад 1,5 мільйона блокувань спроб російських кібератак на енергетичний сектор України.
Фото ілюстративне