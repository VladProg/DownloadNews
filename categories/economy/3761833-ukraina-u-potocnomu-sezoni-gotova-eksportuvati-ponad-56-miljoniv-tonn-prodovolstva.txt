Україна у сезоні 2023/2024 готова відправити на світові ринки понад 56 млн тонн продовольства.

Про це розповів заступник міністра аграрної політики та продовольства України Маркіян Дмитрасевич під час виступу на форумі «Сприяння безпеці та стабільності в регіоні ОБСЄ через сталий розвиток та стійке всеохоплююче економічне зростання», передає Укрінформ із посиланням на пресслужбу міністерства.
Він зазначив, що попри проблеми, завдяки праці українських аграріїв та сприятливим погодним умовам у сезоні 2023/2024 буде гарний урожай і Україна готова відправити на світові ринки понад 56 млн т продовольства.
«Росія продовжує розігрувати карту шантажу голодом. Але «голодні ігри» вже не сприймаються світом і, що важливо, африканськими країнами. За час повномасштабної кривавої виснажливої війни Україна відправила на ринки Африки, Азії та Європи понад 90 мільйонів тонн продовольства. І ця тенденція повинна продовжуватися», - зауважив Дмитрасевич.
Він наголосив, що для України важлива підтримка міжнародної спільноти. Зокрема, потрібні додаткові засоби ППО для захисту інфраструктури експорту агропродукції, допомога в розмінуванні сільськогосподарських земель, у відновленні угідь і навколишнього середовища після підриву агресором Каховської ГЕС.
Як повідомляв Укрінформ, Українська зернова асоціація прогнозує, що у 2023 році в Україні буде зібрано до 80,5 млн т зернових та олійних.
Фото: TRT Haber