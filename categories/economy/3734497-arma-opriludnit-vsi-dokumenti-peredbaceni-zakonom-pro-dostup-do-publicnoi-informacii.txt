Національне агентство України з питань розшуку та менеджменту активів (АРМА) надасть доступ до всіх документів, розміщення яких передбачено законом «Про доступ до публічної інформації», а також до звітів щодо публічних закупівель.

Як передає Укрінформ, про це повідомляє пресслужба Нацагентства.
«Очільниця Нацагентства доручила невідкладно оприлюднити на сайті АРМА інформацію, розміщення якої передбачено статтею 15 Закону України «Про доступ до публічної інформації», а також звіти про публічні закупівлі, у тому числі які стосуються обрання управителів та реалізаторів арештованих активів», - йдеться в повідомленні.
Наголошується, що відповідні доручення були дані з метою підвищення рівня відкритості та прозорості діяльності АРМА, реалізації права громадян на доступ до публічної інформації, а також забезпечення прозорості процесів у сфері управління арештованими активами.
За словами голови АРМА Олени Думи, відкритість та прозорість у роботі наразі є одним із ключових пріоритетів діяльності Нацагентства.
Як повідомлялося, починаючи з 2018 року, на створення та підтримку роботи Єдиного державного реєстру активів, на які накладено арешт у кримінальному провадженні (ЄДРАА), було витрачено майже 61 млн грн.
Фото: 24TV.UA