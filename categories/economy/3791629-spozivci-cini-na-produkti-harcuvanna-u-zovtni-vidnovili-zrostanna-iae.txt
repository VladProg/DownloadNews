У жовтні 2023 року середні споживчі ціни на продукти харчування зросли проти вересня на 1%, припинивши тим самим своє зниження, яке тривало з липня поточного року.

Про це заявив директор Національного наукового центру «Інститут аграрної економіки», академік НААН Юрій Лупенко, передає Укрінформ із посиланням на пресслужбу інституту.
Він зазначив, що найбільше зросли ціни на овочі (+14%), яйця (+10,1%) та молоко (+2,1%). Крім зазначених продуктів, додав він, також зросли ціни на масло вершкове – на 2,9%, молочні суміші для дитячого харчування – на 2,5%, сметану жирністю до 15% – на 2,2%, м’які сири жирні – на 1,9%, сало – на 1,6%, яловичину – на 1,4%. У межах одного відсотка також збільшилися ціни на хліб, манні та ячні крупи, птицю (тушки та філе), морожену рибу.
За словами Лупенка, ціни на значну частину продуктів харчування у жовтні знизились. Зокрема, майже на 14% знизились ціни на моркву, на 11,9% – на гречану крупу, на 8,7% – на яблука, на 7,2% – на картоплю, на 2,2% – на цукор.
У межах одного відсотка зменшилися ціни на рис, макаронні вироби, борошно пшеничне, пшоно, пшеничні крупи, ковбаси варені 1 гатунку та свинину. Причому, по свинині зниження цін відбулося вперше з лютого 2023 року.
Науковець пояснив, що це означає, що вплив надходження продукції врожаю 2023 року на споживчі ціни продовжується. Зокрема, здорожчання овочів на фоні продовження падіння цін на продукцію «борщового набору», відбулося, скоріше за все, за рахунок надходження овочів закритого ґрунту.
Експерт додав, що подальшу динаміку споживчих цін із завершенням сезону збирання та переробки сільськогосподарської продукції можна оцінювати як зростаючу, однак різкого зростання по продуктах харчування поки не прогнозується.
Як повідомляв Укрінформ, за даними Державної служби статистики, в Україні інфляція у жовтні сповільнилася до 5,3% у річному вимірі. Споживчі ціни в жовтні 2023 року порівняно із вереснем 2023 року зросли на 0,8%, з початку року – на 3,8%.