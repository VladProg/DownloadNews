Керівник Офісу Президента України Андрій Єрмак наголосив на необхідності запровадити санкції проти золотодобувної галузі російської федерації.

Як передає Укрінформ, про це він повідомив у Телеграмі.
«Необхідно запровадити суворий експортний контроль над поставками росії обладнання, що необхідне для видобутку та виробництва золота. Також потрібні санкції щодо виробників такого обладнання, які ще не пішли з ринку росії», — зазначив він.
За словами Єрмака, важливим є запровадження санкцій щодо експорту російського золота з таких юрисдикцій як Сінгапур. Він зауважив, що Сінгапур є хабом для золота, проте поки що не надто активно санкціонував росію.
Керівник ОП наголосив на необхідності націлитися на російську золотодобувну і виробничу галузі, а також на різноманітні брокерські компанії, посередників і перепродавців золота.
«Потрібно посилювати тиск», — підкреслив Єрмак.
Як повідомляв Укрінформ, 21 липня Рада Європейського Союзу підтримала пропозицію про посилення ефективності шести пакетів санкцій, запроваджених проти росії. Зокрема введено заборону на купівлю, імпорт або передачу, прямо чи опосередковано, золота, якщо воно походить з росії та було експортовано з росії до ЄС або до будь-якої третьої країни після цього. Ця заборона також стосується ювелірних виробів.
Фото: ОП