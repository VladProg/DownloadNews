За останні місяці від масованих атак росіян зазнали пошкоджень 35% ключових об'єктів магістральних мереж. Зараз в енергосистемі зберігається дефіцит потужності у 19%.

Про це повідомив Прем'єр-міністр України Денис Шмигаль під час засідання уряду, передає Укрінформ.
«Дефіцит потужності в енергосистемі буде зберігатися й надалі. Зараз він становить 19% від прогнозного споживання. Загалом за останні місяці від масованих атак росіян зазнали пошкоджень 35% ключових об'єктів магістральних мереж», - зазначив очільник уряду.
Він уточнив, що на 70% з цих об'єктів «прилітало» по два й більше разів. Зокрема, в одну з підстанцій в Одеській області ворог випустив одразу сім ракет.
«Вчора сили протиповітряної оборони збили понад 60 російських ракет. Це неймовірний результат, завдяки якому було врятовано багато життів, а наша енергетична система залишилася цілісною і контрольованою диспетчерами Укренерго», - додав Шмигаль.
Як повідомлялося, попередній ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також були уражені об‘єкти системи електропередачі.
Масовані атаки на українську енергосистему тривають із 10 жовтня. Через пошкодження об'єктів енергетики по всій території України запроваджуються погодинні та екстрені відключення електрики.
Фото: КМУ