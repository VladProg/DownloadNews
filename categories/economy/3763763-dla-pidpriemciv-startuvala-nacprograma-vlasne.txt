Для підприємців стартувала національна акселераційна програма «Власне».

Як передає Укрінформ, про це Київська обласна військова адміністрація повідомляє у Телеграмі.
«Мережа центрів підтримки підприємців Дія.Бізнес за сприяння Мінцифри та ДУ «Офіс з розвитку підприємництва та експорту» за підтримки міжнародної технологічної компанії Mastercard та ПриватБанк запускають національну акселераційну програму «Власне», - йдеться у повідомленні.
Метою програми є допомога стартапам і малим підприємствам розвинутися, залучити нових клієнтів та інвесторів.
Програма містить 10 освітніх модулів, понад 15 провідних спікерів та понад 200 менторів із різних сфер бізнесу.
У КОВА зазначили, що 1000 найкращих учасників зможуть продовжити його у 10 центрах Дія.Бізнес по всій Україні, зокрема в центрі у Бучі, де отримають індивідуальний супровід ментора проєкту.
Понад 30 переможців отримають по 100 тис. грн на розвиток бізнесу, суперфіналіст проєкту - 800 тис. грн. Загалом на програму виділено 4 млн грн.
Подати заявку на участь можна до 24 вересня.
Як повідомляв Укрінформ, за підсумками чергової хвилі подачі заяв на гранти для ветеранів 12 переможців отримають кошти від держави на старт або розвиток свого бізнесу на 6,1 млн грн.