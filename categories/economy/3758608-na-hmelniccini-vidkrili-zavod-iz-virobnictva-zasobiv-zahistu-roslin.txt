Група компаній VITAGRO PARTNER відкрила на Хмельниччині новий завод із виробництва засобів захисту рослин.

Як передає Укрінформ, про це повідомила Хмельницька обласна рада.

«У нашій області офіційно стартувала робота нового підприємства з виробництва засобів захисту рослин ТМ BAYTON… Виробничі потужності заводу BAYTON розміщені на 19 гектарах. Площа приміщень сягає більше 20 тис. кв. метрів», - йдеться у повідомленні.

Забезпечення заводу водою здійснюється від свердловини потужністю більше 120 кубометрів на добу води і завглибшки 70 м. На підприємстві функціонує потужний дизель-генератор (710 кВт), який дозволяє вести технологічний процес у режимі відсутності централізованого електропостачання.


Зазначається, що засоби захисту рослин ТМ BAYTON є результатом спільної роботи компанії VITAGRO та партнерів.

За інформацією групи компаній VITAGRO PARTNER, середня потужність виробництва мікродобрив та рідких комплексних добрив на новому заводі становить 18 тис. тонн за сезон. Фасування здійснюється в тару по 5, 10 і 20 літрів, що дозволяє розвивати в середньому потужність до 2 тонн на годину.

Як повідомлялося, за даними опитування Мінагрополітики щодо планів та підготовки аграріїв до сівби озимих під урожай 2024 року, рівень очікуваного застосування засобів захисту рослин під урожай озимих 2024 року прогнозується на рівні 56% від потреби.

Фото: km-oblrada.gov.ua