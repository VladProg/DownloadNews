Банківський сектор України у січні-березні 2023 року отримав 34 млрд грн чистого прибутку.

Про це повідомляє пресслужба НБУ, передає Укрінформ.
«Платоспроможні банки в І кварталі 2023 року отримали 34 млрд грн чистого прибутку проти 152 млн грн збитку в І кварталі 2022 року», - йдеться в повідомленні.
Серед головних чинників прибутковості сектору у регулятора називають зростання доходів в результаті поступового відновлення банківської діяльності та порівняно несуттєві обсяги доформування резервів.
Так, банки збільшили операційний дохід на 48% у річному вимірі. Чистий процентний дохід за І квартал у річному обчисленні збільшився на 41%. Чистий комісійний дохід зріс на 20% порівняно з результатом І кварталу 2022 року.
Зазначається, що станом на 1 квітня 2023 року лише п’ять банків з 65 платоспроможних установ були збитковими із сукупним збитком 40 млн грн.
Підвищенню прибутковості банків також сприяє позитивний результат операцій з купівлі-продажу валюти, який у І кварталі був у 2,3 раза вищим у річному вимірі.
Чистий операційний прибуток до відрахувань у резерви збільшився у І кварталі 2023 року у річному вимірі вдвічі – до 45,9 млрд грн.
Темпи відрахувань у резерви під збитки від активних операцій знизилися порівняно з показниками 1 кварталу попереднього року на 82%, зокрема, в резерви під кредити – на 90%. Загалом із початку повномасштабного вторгнення банки сформували резерви під кредитні втрати на 108 млрд грн.
Рентабельність капіталу сектору на 1 квітня 2023 року становила 58% порівняно з «мінус» 0,25% рік тому.
Як повідомлялося, у 2022 році платоспроможні банки отримали 24,7 млрд грн чистого прибутку проти 77,4 млрд грн у 2021 році.