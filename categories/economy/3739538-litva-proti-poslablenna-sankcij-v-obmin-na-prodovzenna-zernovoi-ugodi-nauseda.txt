Президент Литви Гітанас Науседа заявив, що Литва дотримується позиції, що послаблення санкцій проти рф в обмін на угоду про безпечний експорт українського зерна через Чорне море є неправильним.

Про це передає Укрінформ із посиланням на LRT.
«Ми вважаємо, що пом’якшувати санкції проти диктаторів абсолютно неправильно. Це позиція всіх органів влади, на якому б рівні не відбувалися обговорення», — заявив литовський лідер.
Раніше цього тижня дипломат ЄС на умовах анонімності заявив LRT, що Співтовариство готове прислухатися до запитів Росії, переданих ООН, щоб продовжити угоду про експорт українського зерна. Одна з них – скасування деяких санкцій проти Москви.
Частина євроспільноти такоє вважає, що санкції проти Білорусі потрібно дещо послабити, через що запровадження нових санкцій гальмується.
Литва при цьому дотримується позиції, що санкції не можуть бути послаблені ні для Росії, ні для Білорусі, а для останньої вони мають бути такими ж, як і щодо Москви.
Попри розбіжності щодо ширших санкцій, очікується, що цього тижня ЄС затвердить менший пакет санкцій проти Білорусі, який охоплюватиме товари подвійного призначення, високі технології та авіацію.