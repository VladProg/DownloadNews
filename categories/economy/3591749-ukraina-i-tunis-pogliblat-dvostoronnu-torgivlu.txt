Україна та Туніс і надалі розвиватимуть співробітництво в торговельно-економічній сфері.

Як передає Укрінформ із посиланням на пресслужбу Мінекономіки, про це йшлося під час онлайн-зустрічі заступника міністра економіки - Торгового представника України Тараса Качки з представниками міністерства економіки і планування Тунісу та міністерства сільського господарства Тунісу.
"Ми готові і надалі розвивати співробітництво в торговельно-економічній сфері, а також продовжувати спільну роботу з активізації співпраці у пріоритетних сферах двосторонніх відносин", - зазначив Качка.
Під час онлайн-зустрічі обговорювалася організація до кінця 2022 року українсько-туніських консультацій щодо укладення Угоди про вільну торгівлю між Кабінетом Міністрів України та урядом Туніської Республіки.
"Українська сторона готова повідомити туніській стороні про завершення наукового дослідження щодо оцінки впливу лібералізації режиму торгівлі між Україною і Туніською Республікою. Тому наступним дієвим кроком нашої роботи у цьому напрямі мають стати спільні консультації", - зазначив Качка.
За його словами, активізація роботи в рамках Міжурядової українсько-туніської комісії з питань торговельно-економічного співробітництва розглядається Україною як ще один ефективний механізм співпраці.
Тож сторони домовилися розглянути можливість проведення у 2023 році засідання Міжурядової українсько-туніської комісії в очному форматі, зважаючи на безпекову ситуацію в Україні.
Як повідомлялось, у жовтні Україна та Північна Македонія розширили угоду про вільну торгівлю.
Фото: ЦТС