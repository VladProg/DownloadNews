Фонд гарантування вкладів фізичних осіб 19 – 23 червня 2023 року планує продати активи дев'яти банків, що ліквідуються, зі стартовою загальною ціною 8,158 млрд грн.

Як передає Укрінформ, про це повідомляє пресслужба Фонду гарантування.
"Протягом поточного тижня (19 – 23 червня 2023 року) запланований продаж активів 9 банків, що ліквідуються Фондом гарантування вкладів. Початкова ціна реалізації усіх лотів становить 8 157,7 млн грн", - йдеться в повідомленні.
Зазначається, що із них на суму 6,69 млрд грн виставлено на продаж права вимоги за кредитами, і на суму 789,7 млн грн – об’єкти нерухомого майна, земельні ділянки та інші основні засоби. Крім того, дебіторська заборгованість перед банками виставлена на продаж за 120,9 млн грн, цінні папери – за 549,9 млн грн.
Як повідомляв Укрінформ, з літа 2022 року і дотепер Фонд гарантування вкладів фізичних осіб отримав понад 3,7 млрд грн надходжень від продажу активів банків, що виводяться з ринку.