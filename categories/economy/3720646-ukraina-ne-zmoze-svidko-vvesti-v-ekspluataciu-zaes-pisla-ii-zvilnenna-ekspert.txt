Україна не зможе швидко ввести в комерційну експлуатацію Запорізьку АЕС після її звільнення; насамперед необхідно розв’язати питання щодо Каховської ГЕС, яку підірвали росіяни.

Таку думку висловив ексочільник Державної інспекції ядерного регулювання Григорій Плачков під час брифінгу «ЗАЕС: поточна ситуація на станції після підриву Каховської ГЕС» у Медіацентрі Україна - Укрінформ.
«Після звільнення Запорізької АЕС, Україна не зможе швидко ввести її в експлуатацію. Насамперед необхідно розв’язати питання щодо Каховської ГЕС. На сьогодні ми не розуміємо до кінця всіх масштабів руйнувань дамби. І це безпосередньо можна вирішити після деокупації та демілітаризації об’єктів водосховища і ЗАЕС», - зазначив він.
Плачков додав, що наразі води в ставку-охолоджувачу достатньо для ЗАЕС. Якщо ситуація зміниться, є ще кілька джерел підживлення. Зокрема, можна використати мобільні насосні установки, підземні свердловини питної води, а також у критичному випадку - набирати воду з Дніпра.
«Є багато різних цифр, можу назвати свої. Орієнтовно на півтора-два місяці без аварійних дій ставка-охолоджувача повинно вистачити для роботи ЗАЕС», - додав колишній очільник ДІЯРУ.
Як повідомлялось, російські окупаційні війська вночі 6 червня підірвали греблю Каховської гідроелектростанції. ГЕС відновленню не підлягає. Триває евакуація людей із затоплених сіл.