Національний банк України завершив перший етап оцінки стійкості банків і банківської системи, розпочатої у травні; попередні результати оцінки стійкості банків – оптимістичні.

Як передає Укрінформ, про це повідомляє пресслужба НБУ.
У межах першого етапу проведено оцінку якості активів та прийнятності забезпечення за кредитними операціями 20 найбільших банків із сумарною часткою понад 90% чистих активів всієї банківської системи.
Результати першого етапу підтвердили очікування Національного банку про належну оцінку банками якості кредитів. Унаслідок оцінки якості активів сукупне коригування кредитного ризику становило близько 1% від його обсягу за даними банків. Отже, більшість банків адекватно оцінюють потенційні втрати кредитного портфеля та відображають пруденційні і фінансові резерви під знецінення кредитів.
Другий і третій етапи оцінки стійкості банків тривають, їхнє завершення заплановане на грудень 2023 року. Попередні результати оцінки стійкості банків – оптимістичні: підвищені вимоги до нормативів достатності капіталу можуть виникнути лише в кількох установ, більшість з яких вже мають достатній запас капіталу, зокрема коштом накопичених прибутків.
"Банківський сектор у цілому адаптувався до роботи в умовах повномасштабної війни та демонструє чіткі ознаки зростання", - йдеться в повідомленні.
За даними Огляду банківського сектору за ІІІ квартал, корпоративне кредитування відновлюється після спаду, зумовленого вторгненням РФ, а роздрібне – зростає в усіх сегментах. Банки зберігають високі показники прибутковості, що забезпечують подальше нарощення капіталу. Попри очікуване підвищення ставки податку на прибуток банків, зростання капіталу триватиме. Ураховуючи попередні результати оцінки стійкості банків і поточний стан сектору, Національний банк відновлює раніше призупинені регуляторні вимоги до банків та запроваджує нові. Ці вимоги відповідають зобов'язанням України щодо імплементації норм законодавства Європейського Союзу стосовно достатності капіталу та ліквідності фінансових установ, а також Базельським рекомендаціям.
Так, банкам потрібно врахувати у своїй діяльності відновлення таких вимог. Урахувати з 29 грудня 2023 року в нормативах достатності капіталу 100% операційного ризику (наразі враховується лише 50% розрахункового розміру). Також у 2024 році планується відновити визначення розміру операційного ризику на підставі актуалізованої річної фінансової звітності за 2021–2023 роки. Окрім цього, до 1 жовтня 2024 року потрібно оновити та подати до НБУ плани відновлення діяльності.
Також, банкам слід взяти до уваги і чинні вимоги, якими, зокрема, передбачено поетапні графіки щодо: вирахування з 29 грудня 2023 року непрофільних активів з капіталу в розмірі 100% (наразі вираховується лише 75% розрахункового розміру), включення з 1 січня 2024 року коштів на коррахунках в інших банках у розмірі не більше 60% до високоякісних ліквідних активів під час розрахунку LCR (наразі – не більше 80%) та запровадження процесу оцінки достатності внутрішнього капіталу (ІСААР).
За оцінками Національного банку, ураховуючи попередні результати оцінки стійкості банків і поточний стан системи, наявний запас капіталу більшості банків є достатнім для комфортного виконання перелічених вимог, попри очікуване запровадження тимчасового додаткового податку на прибутки банків.
Як повідомлялося, у травні 2023 року Національний банк розпочав оцінку стійкості банків для визначення реального стану банківського сектору в умовах воєнного часу. У третьому кварталі тривали позапланові інспекційні перевірки банків у межах оцінки стійкості.