Державна інспекція ядерного регулювання (ДІЯРУ) розглядає "указ" президента рф володимира путіна про взяття в управління Запорізької атомної електростанції як нікчемний.

Як передає Укрінформ, про це повідомляє ДІЯРУ.
"Вчора перелік злочинів рф поповнився незаконною спробою взяти під своє управління Запорізьку атомну електростанцію. Держатомрегулювання розглядає відповідний указ президента рф з цього приводу як нікчемний, оскільки він прямо суперечить Статуту ООН (UNC), Статуту МАГАТЕ (IAEA Statute), положенням Конвенції про ядерну безпеку (CNS), Конвенції про фізичний захист ядерного матеріалу та ядерних установок (CPPNM), Фундаментальним принципам безпеки МАГАТЕ (SF-1) тощо", - йдеться у повідомленні.
В інспекції наголосили, що, відповідно до міжнародного права, єдиним регулюючим органом, який наділений юридичними повноваженнями видавати ліцензії і регулювати діяльність з експлуатації ядерних установок ЗАЕС є Держатомрегулювання, а єдиною уповноваженою експлуатуючою організацією станції є НАЕК "Енергоатом".
"Держатомрегулювання застерігає міжнародних партнерів у галузі атомної енергетики від будь-якої співпраці із фейковими організаціями, на кшталт «Эксплуатирующей организации Запорожской АЭС» з адресою реєстрації у москві, які російські окупанти намагаються видати за експлуатантів Запорізької АЕС. Такі дії – це відверте шахрайство з боку російської федерації", - заявляють в ДІЯРУ.
Держатомрегулювання також закликало Європейський Союз, держави Групи семи та інших партнерів невідкладно розглянути запровадження санкцій проти російської державної корпорації «росатом», афілійованих з нею компаній та інституцій, а також інших суб’єктів атомної енергетики росії.
Як повідомлялося, міністр енергетики України Герман Галущенко звернувся до Міжнародного агентства з атомної енергії (МАГАТЕ), єврокомісара з питань енергетики Кадрі Сімсон, профільних міністрів держав G7 з листами, в яких закликає до рішучих дій щодо ядерної промисловості рф через її наміри "юридично закріпити" окупацію ЗАЕС.
путін 5 жовтня підписав указ, яким доручив уряду рф «прийняти у федеральну власність об'єкти використання атомної енергії» Запорізької АЕС.
ЗАЕС, найбільша атомна станція в Європі, з 4 березня захоплена російськими військовими. З того часу агресор розміщує на майданчику станції військову техніку та боєприпаси, а також обстрілює прилеглу територію. Обстрілюють росіяни і саму станцію, руйнуючи ЛЕП, провокуючи відключення енергоблоків та звинувачуючи в цьому ЗСУ.
З початку вересня на ЗАЕС на постійній основі перебувають два інспектори МАГАТЕ. Наразі електростанція не виробляє електроенергію, всі блоки переведені в режим "холодний зупин".