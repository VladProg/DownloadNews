На ПрАТ «Рівнеазот» досі не відновили електропостачання, але завод продовжує очищати стічні води з Рівного.

Як передає Укрінформ, про це повідомляє Суспільне.
«Енергопостачання на Рівнеазот станом на 24 жовтня не відновлене, відтак завод досі не працює. Є трішки електроенергії, ми її використовуємо для того, щоб працював цех перероблення води, тому що ми очищаємо стічні води з Рівного і це безперервний процес. Це і екологічна складова й критично необхідно це робити», - розповів керівник з комунікацій Group DF Олег Арестархов.
За його словами, поки Рівнеазот не працює, використовують запаси продукції, що зберігається на 34 складах. Запуски трьох ключових цехів будуть проводити тоді, коли з’явиться така можливість.
Зазначається, що підприємство очищає 60% усіх стічних вод Рівного.
Як повідомляв Укрінформ, внаслідок ракетної атаки російських загарбників на об’єкти енергетичної інфраструктури сталися часткове знеструмлення ПрАТ «Рівнеазот» та вимушена аварійна зупинка ключових цехів із виробництва мінеральних добрив.