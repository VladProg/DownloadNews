Група «АрселорМіттал» у січні-березні 2023 року отримала 1,1 млрд дол. США чистого прибутку.

Як передає Укрінформ, про це повідомляє пресслужба компанії.
«Наш показник EBITDA склав 1,8 млрд доларів США у порівнянні з 1,3 млрд доларів США у четвертому кварталі минулого року. Чистий прибуток склав 1,1 млрд доларів США в порівнянні з 0,3 млрд доларів США у четвертому кварталі», - йдеться в повідомленні.
Водночас в компанії повідомляють про збільшення чистої заборгованості з $2,2 млрд на кінець 2022 року до $5,2 млрд, що здебільшого пов’язано з витратами на процеси злиття та поглинання, зокрема, придбанням ArcelorMittal Pecem.
За словами генерального директора Адітьї Міттала, в компанії очікують на подальші поліпшення ринкових умов у другому кварталі і обіцяють продовжувати підтримувати українських колег.
Як повідомлялося, у 2022 році ПАТ «АрселорМіттал Кривий Ріг» виготовило 1,2 млн т сталі, що дорівнює лише 23,1% від запланованих обсягів (5,1 млн т), 1,1 млн т прокату (22,8% від запланованих 4,8 млн т), 1,6 млн т чавуну (29% від запланованих 5,6 мн т).