Український бізнес у 2022 році експортував товарів на 44,1 млрд доларів, що на 35% менше ніж у 2021 році.

Про це повідомив заступник міністра економіки - торговий представник України Тарас Качка у Фейсбуці, передає Укрінформ.
«У 2022 році в умовах війни український бізнес експортував товарів на 44,1 млрд доларів і вагою 99,8 млн тонн. У звичайних умовах показники торгівлі могли б видатись катастрофічними, адже вартість експорту на 35% менша, ніж у 2021. А фізичні обсяги скоротилися на 38,4%. Тим не менш в умовах війни це подвиг», - йдеться в повідомленні.
За інформацією Качки, лідером по грошах і по обсягу експорту є кукурудза – 24,99 млн т на $5,94 млрд. Це на 1% більше, ніж у 2021 році, що на фоні усіх показників, за словами заступника міністра економіки, є сенсацією.
Олія соняшникова посідає друге місце за вартістю експорту – $5,46 млрд (-14,4% до 2021 року). В обсягах скорочення складає 16,3% (4,29 млн тонн).
Натомість до топдесятки експортних продуктів потрапило насіння соняшнику – вивезено 2,7 млн т на $1,3 млрд.
«Це в 33 (тридцять три) рази більше, ніж минулого року. Це той обсяг, який не змогли переробити олійноекстракційні заводи. Сподіваюсь, що 2023 року ми матимемо зворотній перетік, коли експорт насіння зменшиться і пропорційно збільшиться експорт олії», - підкреслив Качка.
Пшениці експортовано 11,2 млн тонн на $2,6 млрд. Скорочення у порівнянні з минулим календарним роком склало 44,1% в обсязі і 44,7% - в грошах.
3,12 млн т ріпаку принесли Україні $1,54 млрд (+17% в обсязі, проте -8,6% в грошах).
Рідкісним випадком істотного зростання обсягів експорту стала соя. У фізичному вимірі її експортовано на 81,6% більше, ніж торік - 1,99 млн тна $862 млн (+42%).
Як зазначив Качка, більш ніж половину з 99,8 млн т експортованої продукції у 2022 році було вивезено морським транспортом – 53,8 млн т, що на 55% менше, ніж у 2021 році. Залізничним транспортом було вивезено 33,7 млн т (+3,4% до 2021 року). 12 млн т було експортовано автомобільним транспортом, що на 32,4% більше, ніж роком раніше.
Заступник міністра економіки підкреслив, що наведені ним дані є оперативними, а уточнена Держстатом інформація буде оприлюднена 15 січня.
Як повідомлялося, у грудні 2022 року Україна експортувала 7 млн т продукції агропромислового комплексу, що на 2% менше, ніж у листопаді. 53% українського аграрного експорту в останній місяць 2022 року було відвантажено через морські порти Одеської області, а решта – альтернативними експортними шляхами.