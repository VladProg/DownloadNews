Міністерство фінансів України запроваджує низку заходів, які дозволять стабілізувати ситуацію із реєстрацією податкових накладних.

Про це повідомляє пресслужба установи, передає Укрінформ.
«З метою створення сприятливих умов для реєстрації податкових накладних, усунення непорозумінь між платниками податку та контролюючими органами Міністерство фінансів спільно з ДПС, представниками бізнесу та експертами у сфері оподаткування напрацьовано зміни, спрямовані на удосконалення роботи СМКОР», - йдеться в повідомленні.
Наголошується, що запроваджені зміни в першу чергу покликані забезпечити сумлінним платникам необтяжливе проходження моніторингу, без зайвого втручання в їхню господарську діяльність та витрачання часу та додаткових ресурсів на подання податковим органам значної кількості підтверджуючих та уточнюючих документів.
В Мінфіні зауважують, що напрацьовані ініціативи не є вичерпними та остаточними і робота над ними буде продовжена.
Отже, наразі презентованими змінами запропоновано:

Подовження операційного дня, який припадає на граничний строк реєстрації податкових накладних та/або розрахунків коригування, з 0:00 до 24:00.
Розширення ознаки безумовної реєстрації податкових накладних/розрахунків коригування (ПН/РК), зокрема, виключено з моніторингу ПН, в яких обсяг постачання не перевищує 5 тис. грн, та РК, в яких абсолютне значення суми коригування на зменшення/збільшення суми компенсації не перевищує 5 тис. грн. Водночас, обсяг операцій у поточному місяці за такими ПН/РК не перевищує 500 тис. грн.
Деталізовано форми рішення про відповідність платника податку критеріям ризиковості та рішення про врахування/неврахування таблиці даних платника. Крім того, надано можливість повторного подання платником інформації та копій документів на розгляд комісії регіонального рівня у разі прийняття рішення про відповідність платника податку критеріям ризиковості платника податку.
Критерії ризиковості стосовно неподання декларацій з ПДВ та неподання фінзвітності застосовуватимуться з урахуванням можливості/неможливості подання такої звітності в умовах воєнного стану (пп. 69.1 п. 69 Податкового кодексу України).
Пом’якшення критеріїв ризиковості здійснення операцій. Так, формула визначення залишку товару, в межах якого можна реєструвати розрахунок коригування на зменшення суми податкових зобов’язань, доповнена коефіцієнтом націнки 1,5. А також з ризикованих виключено операції, за якими складено розрахунок коригування за операціями з постачання електричної енергії, природного газу, теплової енергії тощо.

Як повідомлялося, українські підприємці масово скаржаться на блокування податкових накладних.