Уряд від початку повномасштабного вторгнення росії в Україну залучив від продажу облігацій внутрішньої державної позики (ОВДП) 239,3 млрд грн в еквіваленті.

Як передає Укрінформ, про це повідомляє пресслужба НБУ.
"Упродовж повномасштабної війни росії проти України уряд залучив від розміщення ОВДП на аукціонах 149 815,3 млн грн, 1 653,9 млн дол. США та 977,3 млн євро. На погашення за внутрішніми борговими цінними паперами спрямовано 213 337,7 млн грн, 2 440,8 млн дол. США та 662,6 млн євро", - йдеться в повідомленні.
Зазначається, що з квітня до серпня, а також у жовтні та з початку грудня виплати уряду за погашеннями ОВДП перевищували запозичення на внутрішньому борговому ринку. Зокрема, за підсумками майже чотирьох тижнів грудня – на 15 187,7 млн грн. Водночас у березні, вересні та листопаді уряд залучив коштів більше, ніж витратив на погашення внутрішніх державних облігацій.
Упродовж дії воєнного стану Міністерство фінансів підвищило ставки за низкою гривневих ОВДП (максимальна ставка становить 19,5% річних), а також за доларовими ОВДП (максимальна ставка – 4,5% річних) та за військовими облігаціями, номінованими в євро (максимальна ставка – 3% річних).
Найбільший обсяг цих цінних паперів, як і раніше, сконцентрований банками – первинними дилерами.
Другим за обсягом є портфель військових облігацій у власності громадян та бізнесу України.
Обсяг військових облігацій внутрішньої державної позики у власності нерезидентів становить 2 688,2 млн грн та 9 млн дол. США.
Як повідомлялося, у зв’язку з російською агресією український уряд ухвалив рішення про поетапний випуск військових облігацій. Планується здійснити державні внутрішні запозичення в обсязі до 400 млрд грн.
Мінфін проводить аукціони з продажу ОВДП щовівторка, починаючи з 1 березня.