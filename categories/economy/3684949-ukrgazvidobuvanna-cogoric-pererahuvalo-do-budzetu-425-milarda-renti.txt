АТ «Укргазвидобування» перерахувало 4,25 млрд грн рентної плати до зведеного бюджету України за січень-лютий 2023 року.

Як передає Укрінформ, про це повідомляє АТ «Укргазвидобування» у Фейсбуці.
Укргазвидобування, що входить до Групи Нафтогаз, спрямувало до зведеного бюджету країни 4,25 млрд грн рентних платежів за результатами своєї діяльності у січні та лютому 2023 року. З цієї суми 5%, або понад 212,5 млн грн, надійде до бюджетів місцевого і обласного рівнів у 11-ти регіонах, на території яких компанія здійснює видобування вуглеводнів», – йдеться в повідомленні.

Зазначається, що рентні кошти розподіляються між регіонами таким чином: Харківська обл. – 101,3 млн грн; Полтавська обл. – 90,6 млн грн; Львівська обл. – 9,6 млн грн; Дніпропетровська обл. – 6,1 млн грн та інші області – 4,9 млн грн.
Як повідомлялося, Укргазвидобування сплатило майже 2,2 млрд грн рентних платежів до місцевих бюджетів різних рівнів за результатами роботи у 2022 році. Кошти були розподілені між 11 областями, 104 територіальними громадами України, де компанія видобуває газ та рідкі вуглеводні.