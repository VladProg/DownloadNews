Після підвищення з 1 жовтня мінімальної заробітної плати в Україні до 6,7 тис. грн наступного року цей показник залишиться на такому ж рівні.

Це підтвердив в інтерв'ю Укрінформу голова Комітету ВР з питань бюджету Юрій Арістов.
Він нагадав, що підвищення соціальних стандартів заплановане цього року. Мінімальну зарплату підвищать у жовтні, прожитковий мінімум - із 1 грудня (до 2684 гривень на місяць для працездатних осіб).
“Ми дуже хотіли б підвищувати соціальні стандарти, розуміючи, що в країні висока інфляція. Але ж при цьому у нас триває війна, а у воєнний час - дуже чіткі пріоритети, і більшість населення до цього ставиться з розумінням”, - пояснив парламентарій.
Водночас він запевнив, що соціальний захист - один із пріоритетів бюджету-2023. На це передбачено 403 млрд грн. Зокрема, майже на 233 млрд грн профінансують Пенсійний фонд. На житлово-комунальні субсидії передбачено майже 38 млрд грн у межах бюджетної програми Міністерства соцполітики. Крім того, заплановані субвенції у сферах освіти, охорони здоров’я та соціального захисту для місцевих бюджетів.
Арістов також нагадав про ідею приєднання Фонду соціального страхування до Пенсійного фонду.
“Один із них прибутковий, інший - ні. Об’єднавши фонди, ми отримуємо суттєву оптимізацію видатків на управління. Це найголовніше завдання реформи держуправління, яка зараз триває. Загалом витрати на утримання центральних органів державної влади зменшуються наступного року на 11,6 млрд грн”, - нагадав голова бюджетного комітету парламенту.
Як повідомляв Укрінформ, Кабінет Міністрів на засіданні 13 вересня затвердив законопроєкт про Державний бюджет України на 2023 рік. Пріоритет проєкту — безпека та оборона України. На фінансування цього сектору має бути спрямовано 1,13 трлн грн (майже 50% всього бюджету). Другий пріоритет проєкту – соціальні програми.
Інші видатки скорочуватимуться. Головна стаття економії — зменшення видатків на органи державної влади на 11,6 млрд грн порівняно з 2022 роком. Зокрема, планується зменшити кількість чиновників, урізати зарплати та премії, виняток – силові структури.
Ухвалення Державного бюджету України на 2023 рік відбуватиметься за скороченою процедурою.