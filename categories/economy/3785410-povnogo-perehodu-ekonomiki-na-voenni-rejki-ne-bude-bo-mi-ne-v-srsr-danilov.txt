Повного переходу української економіки на воєнні "рейки" не буде, адже це можливо лише в авторитарних державах на кшталт колишнього СРСР.

Як передає Укрінформ, про це заявив в ефірі Українського Радіо Секретар Ради національної безпеки та оборони Олексій Данілов.
"Коли починають використовувати словосполучення "перехід економіки на воєнні "рейки", то варто усвідомити, що це не зовсім коректна річ. Якби ми жили в СРСР, там, де адміністративна команда переходу всіх і вся, де всі підприємства були державної форми власності, де була зовсім інша система державного управління. Це була замкнута система, тож перейти на військові рейки фізично неможливо", — сказав Данілов.
За його словами, забезпечення Збройних сил України боєприпасами, ракетами та бронетехнікою відбувається силами держави у тісній співпраці з приватними підприємствами, зокрема, і виробниками з інших країн. "Вже є спільні підприємства, які виготовляють ті чи інші засоби, зокрема, і не тільки на території нашої країни, а за її межами", - додав Данілов.
Секретар РНБО відзначив, що в Україні вже розроблені й перебувають у стані виконання програми щодо забезпечення нашої країни боєприпасами, бронетехнікою, ракетами. "По кожній окремій програмі є рішення або РНБО, або Ставки Верховного Головнокомандуючого. І ми з кожним днем потужно нарощуємо власні спроможності. Є державні підприємства, які в цьому беруть участь", - пояснив Данілов.
Він також зауважив, що за останній рік-півтора до цього долучилася величезна кількість приватних компаній. "Вони працюють на дуже високому рівні. Дуже простий приклад — морські дрони, які нищать окупанта. Це продукт приватної компанії... Хист українців дозволяє нам швидко робити дуже складні речі. Наші партнери на Заході просто в захваті, коли ми можемо за такий короткий проміжок часу зробити речі, які є унікальними", — зазначив Данілов.
Як повідомляв Укрінформ, Прем'єр-міністр Денис Шмигаль заявив, що ухвалення закону про перерозподіл «військового» ПДФО дозволить у 2024 році додатково спрямувати на закупівлю дронів та розбудову власного виробництва зброї й техніки 96 млрд грн.