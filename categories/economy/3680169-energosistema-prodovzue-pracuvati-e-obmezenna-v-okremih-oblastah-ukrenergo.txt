Попри завдані ворогом 9 березня пошкодження як теплових станцій, так і підстанцій, енергосистема продовжує працювати.

На цьому наголосив голова правління НЕК «Укренерго» Володимир Кудрицький, передає Укрінформ із посиланням на пресслужбу компанії.
«Всю ніч ми у диспетчерському центрі "Укренерго" намагалися стабілізувати енергосистему під час ракетної атаки. Констатуємо, що ворог не досягнув своїх основних цілей: енергосистема працює, вона не погашена, не сколапсувала. Але, на жаль, у багатьох регіонах є пошкодження об’єктів енергетичної інфраструктури. Є пошкодження як теплових станцій, так і підстанцій Укренерго, через що в окремих областях є обмеження електропостачання», - зазначив він.
Кудрицький додав, що енергетики вже працюють над відновленням енергоживлення у всіх українських регіонах, що постраждали внаслідок 15-ої масованої атаки.
«У деяких регіонах це вдасться досить швидко, в деяких – потрібно більше часу, оскільки руйнування дуже значні. Остаточна оцінка завданої шкоди ще триває. Точніші терміни відновлення зможемо сказати до кінця дня. Працюватимемо без упину 24/7, щоб 100% споживачів якомога швидше отримали енергоживлення», - підсумував очільник "Укренерго".
Як повідомлялось, 9 березня росія вчергове обстріляла українську енергетичну інфраструктуру. Наразі повністю знеструмлена Запорізька АЕС, а в деяких областях немає енергопостачання.