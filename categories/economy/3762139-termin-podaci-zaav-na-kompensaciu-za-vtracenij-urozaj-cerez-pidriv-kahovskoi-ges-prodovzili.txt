Кабінет Міністрів України продовжив до 31 жовтня 2023 року терміни подачі заяв на виплати компенсацій жителям Миколаївської та Херсонської областей за втрачений урожай через підрив росіянами Каховської ГЕС.

Як передає Укрінформ, про це повідомляє Міністерство аграрної політики та продовольства.
Уряд ухвалив постанову “Про внесення змін до Порядку надання одноразової грошової допомоги постраждалому населенню внаслідок підриву Російською Федерацією греблі Каховської гідроелектростанції за втрачений врожай", відтак терміни подання заяви та копію документа, що підтверджує право власності на земельну ділянку, подовжили до 31 жовтня 2023 року.
Збільшено з 10 до 20 днів термін розгляду заяви комісією.
Також подовжено до 30 листопада термін ухвалення рішень облдержадміністраціями (обласними військовими адміністраціями) про виплату компенсацій.
Як нагадали у міністерстві, 4 серпня уряд затвердив Порядок надання одноразової грошової допомоги населенню за втрачений врожай внаслідок підриву греблі Каховської ГЕС.
Згідно з порядком, допомога надається фізичним особам Миколаївської та Херсонської областей, які мають у власності ділянку для ведення особистого селянського господарства та/або для будівництва і обслуговування житлового будинку, господарських будівель і споруд, та/або земельну ділянку для індивідуального садівництва.
Розмір допомоги становить 3318 гривень за одну сотку ділянки, на якій втрачено врожай овочів. При цьому допомога надається на площу не більше 20 соток у Миколаївській області та не більше 30 соток у Херсонській області.
Як повідомляв Укрінформ, Кабінет Міністрів виділив з резервного фонду держбюджету додатково майже 135,5 млн грн на забезпечення питною водою Дніпропетровської, Запорізької, Миколаївської та Херсонської областей, де системи водопостачання постраждали внаслідок підриву Росією Каховської ГЕС.