Українські металургійні підприємства у січні – квітні 2023 року виробили 1,81 млн т сталі, що становить 46% обсягів показника за минулий рік.

Як передає Укрінформ, про це повідомляє ОП «Укрметалургпром».
Так, згідно із оприлюдненими даними, у січні – квітні 2023 року на металургічних підприємствах України було вироблено 1,81 млн т сталі, що дорівнює 46% показника виробництва за звітний період 2022 року (3,93 млн т).

Чавуну за чотири місяці 2023 року було вироблено 1,75 млн т (46% відносно січня – квітня 2022 р.).
Виробництво прокату скоротилося на 56% - до 1,51 млн т проти 3,44 млн т роком раніше.
Як повідомлялося, протягом 2022 року металургійні підприємства України виробили 6,26 млн т сталі, що на 70,7% менше показника попереднього року.