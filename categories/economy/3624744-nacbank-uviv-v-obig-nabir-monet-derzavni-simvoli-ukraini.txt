Національний банк увів в обіг набір із трьох пам`ятних монет "Наш герб", "Наш стяг" та "Наш гімн".

Як передає Укрінформ, про це повідомляє пресслужба НБУ.
Набір із трьох пам`ятних монет "Державні символи України" присвячений головним атрибутам держави, символам України, в яких втілюється національна ідея, відображається державна історична тяглість. Наші символи сповіщають мільйонам українців про славу прадідів.

Тризуб як знак Київської держави Володимира Великого символізує безперервність історичного розвитку Українського народу. Пісня “Ще не вмерла Україна” за півтора століття стала потужним символом боротьби за незалежність та національним гімном. Поєднання синьої та жовтої барв, яке здавна використовувалось українцями для власної ідентичності, – це кольори чистого неба і пшеничного лану, офіційно затверджені ще на прапорі Української Народної Республіки. До набору входять пам’ятні монети “Наш герб”, “Наш стяг”, “Наш гімн” .
Номінал трьох монет становить 15 грн, а наклад становить 100 тис. штук.