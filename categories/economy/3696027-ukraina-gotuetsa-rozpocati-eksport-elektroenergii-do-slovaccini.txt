Україна планує найближчими днями розпочати експорт електроенергії до Словаччини.

Як передає Укрінформ, про це заявив очільник НЕК «Укренерго» Володимир Кудрицький у телемарафоні «Єдині новини».
«На сьогодні в енергосистемі є надлишки електроенергії. Наразі експортується електроенергія в Польщу і Молдову. І також ми готуємося відкрити третій напрямок - в Словаччину. Сподіваюся, що найближчими днями це рішення буде прийнято і з боку наших словацьких колег», – сказав Кудрицький.
За його словами, гроші, що заробляються за експорт, це ресурс, який потрібен енергосистемі, щоб частково фінансувати відновлення до наступної зими.
«Україна має займати своє місце на європейському енергетичному ринку після об’єднання енергосистем. Україна має стати одним з ключових постачальників чистої, дешевої енергії на європейський ринок», – додав Кудрицький.
Як повідомлялося, Україна почала експортувати електроенергію до Європи наприкінці червня 2022 року. У жовтні експорт було припинено через російські обстріли енергетичної інфраструктури.
Згодом ситуація стабілізувалася, після чого сторони розпочали обговорення питання відновлення постачання е/е в Європу. 7 квітня міністр енергетики Герман Галущенко підписав розпорядчий документ, який дозволяє розпочати процес відновлення експорту електроенергії в умовах профіциту генеруючої потужності.