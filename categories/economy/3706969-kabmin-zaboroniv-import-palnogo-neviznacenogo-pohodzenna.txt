Кабінет Міністрів доповнив Постанову №1147 з метою заблокувати потрапляння російського палива, нафти та нафтопродуктів в Україну.

Як передає Укрінформ, про це повідомив заступник міністра енергетики Микола Колісник у Фейсбуці.
«Відтепер паливо невизначеного походження не зможе потрапити на український ринок. Це ще один вагомий крок для захисту наших національних інтересів та суверенітету», – сказав Колісник.
Заборона стосуватиметься таких видів товарів:

нафта й нафтопродукти, одержані з бітумінозних порід (мінералів), сирі;
нафта і нафтопродукти, одержані з бітумінозних порід (мінералів), крім сирих;
продукти, з вмістом 70 мас.% нафти чи нафтопродуктів, одержаних з бітумінозних порід (мінералів);
відпрацьовані нафтопродукти.
гази, нафтові й інші вуглеводні в газоподібному стані;
альтернативне паливо;
біодизель та його суміші, що не містять або містять менш як 70 мас.% нафти або нафтопродуктів, одержаних з бітумінозних порід.

«Важливо тримати спільну позицію в дипломатичному діалозі з країнами сусідами щодо аналогічних заходів», – додав Колісник.
Як повідомлялося, попри чисельні санкції, заборони та ембарго паливо російського походження, нафта, нафтопродукти потрапляли в країни ЄС, Туреччину та інші країни, а звідти і на український ринок як ресурс невизначеного походження. В основному, суміші везуть із Латвії та Польщі.