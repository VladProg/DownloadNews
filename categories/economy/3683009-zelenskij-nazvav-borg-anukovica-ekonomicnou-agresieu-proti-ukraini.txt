Кредит на суму $3 млрд, який у 2013 році росія надала Віктору Януковичу, слід розглядати як частину агресії проти України.

Про це Володимир Зеленський сказав у відеозверненні наприкінці 385-го дня війни, передає Укрінформ.
"Є сьогодні важливе рішення в Лондоні – у справі щодо кремлівського хабаря Януковичу ще 13-го року. Коли російські гроші та брудні схеми з тодішніми політиками в Україні використовувались фактично як частина агресії проти нашої держави. Агресії, що почалася вже тоді – політично, економічно, а згодом і спецслужбами, військовою силою", - зазначив глава держави.
Саме в такому контексті, наголосив Зеленський, і варто розглядати справу про 3 мільярди євробондів.
Як повідомлялося, Верховний суд у Лондоні ухвалив рішення на користь України щодо кредиту у $3 млрд, який колишній президент Віктор Янукович узяв у росії у 2013 році, і який рф вимагала повернути.
Згідно з рішенням, справу розглядатимуть за повною процедурою у відкритому засіданні, на відміну від вимог москвипро проведення судової процедури за скороченою схемою задля уникнення детального розгляду дій самої росії.
Україна не здійснюватиме виплат за боргом до остаточного рішення суду.
Фото: ОП