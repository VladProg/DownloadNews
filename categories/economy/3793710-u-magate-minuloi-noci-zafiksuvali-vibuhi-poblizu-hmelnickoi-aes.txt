Експерти МАГАТЕ, які здійснюють моніторинг безпекової ситуації на атомних станціях в Україні, повідомляють, що поблизу Хмельницької АЕС минулої ночі пролунало кілька вибухів.

Як передає Укрінформ, про це йдеться у звіті, оприлюдненому на сайті Міжнародного агентства з атомної енергії.
«У Західній Україні група МАГАТЕ, яка спостерігає за ситуацією на Хмельницькій атомній електростанції, повідомила, що, перебуваючи у своїх приміщеннях, чула минулої ночі протягом 20 хвилин кілька вибухів у безпосередній близькості», – зазначили в агентстві.
Станція не постраждала безпосередньо, але інцидент показав - поки триває війна, усі АЕС України залишаються в небезпеці, заявив генеральний директор МАГАТЕ Рафаель Маріано Гроссі.
«Весь світ переважно зосереджений – і це справедливо – на цілком реальних небезпеках, з якими стикається Запорізька АЕС… оскільки вона розташована на передовій, – зазначив Гроссі, маючи на увазі, що ця станція окупована російськими військами. – Але вчорашня подія нагадує про те, що ми не повинні забувати про інші ядерні об'єкти в Україні, яким потенційно теж загрожують ракетні та інші атаки».
За словами очільника МАГАТЕ, усі ядерні об'єкти України залишаються уразливими: або безпосередньо з огляду на ймовірні влучання ракет, або побічно – якщо буде порушено їх електропостачання.
Як повідомлялося, у ніч на 29 листопада ворог атакував Україну ударними БпЛА типу «Шахед» та керованими авіаційними ракетами Х-59. Сили ППО знищили дві ракети та 21 дрон-камікадзе.