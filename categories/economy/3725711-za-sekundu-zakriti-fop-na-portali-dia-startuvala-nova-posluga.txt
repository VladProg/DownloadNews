Міністерство цифрової трансформації запустило на порталі «Дія» нову послугу, яка дозволяє припинити діяльність ФОП онлайн без участі державного реєстратора.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Закривайте ФОП за секунду – нова послуга вже на порталі Дія. Вона повністю автоматична. Відсутній будь-який людський фактор. Більше не треба довго чекати, поки заяву вручну опрацює державний реєстратор», - зазначив міністр.
Федоров уточнив, що інформація автоматично підтягується з Єдиного державного реєстру (ЄДР). Необхідно лише перевірити дані та поставити електронний підпис. Результат надійде на пошту та з’явиться в особистому кабінеті громадянина на порталі Дія.
Як повідомлялось, у 2021 році Міністерство цифрової трансформації запустило на порталі «Дія» послугу – автоматичну реєстрацію фізичної особи-підприємця (ФОП), а у 2022 році – ТОВ. За рік від початку повномасштабного вторгнення РФ українці через Дію зареєстрували понад 136 тисячі ФОПів, а також більше 1700 ТОВ.
Фото: Мінцифри