Національне антикорупційне бюро України завершило слідство у справі щодо заволодіння 1,2 млрд грн кредиту «ВіЕйБі Банку» стосовно власника та колишнього голови наглядової ради.

Про це у Телеграмі поінформувала пресслужба Спеціалізованої антикорупційної прокуратури, передає Укрінформ.
«Прокурор САП прийняв рішення про завершення досудового розслідування у справі стосовно власника та колишнього голови правління ПАТ «ВіЕйБі Банк», які підозрюються у заволодінні 1,2 млрд грн стабілізаційного кредиту. Перед цим особам повідомлено про зміну раніше повідомленої підозри. Їхні дії наразі кваліфіковані за ч. 4 ст. 27, ч. 2 ст. 364, ч. 3 ст. 27 ч. 5 ст. 191, ч. 3 ст. 27 ч. 3 ст. 209 ККУ», - зазначається у повідомленні.
У САП пояснили: оскільки ці особи переховуються, щодо них здійснювалось спеціальне досудове розслідування (in absentia).
За інформацією антикорупційної прокуратури, у жовтні 2014 року ПАТ «ВіЕйБі Банк», віднесений до категорії проблемних банків, звернувся до Нацбанку з клопотанням надати йому стабілізаційний кредит під заставу нерухомого майна.
Попри те, що банк не надав всіх необхідних для цього документів, правління НБУ, всупереч вимогам законодавства, пристало на його пропозицію.
«При цьому вартість нерухомості, переданої в заставу Нацбанку, була завищена майже в 25 разів шляхом складення підроблених звітів про оцінку. Уже в ході досудового слідства експертизою було встановлено, що реальна вартість заставленої нерухомості становить 72,62 млн гривень попри 1,8 млрд гривень, заявлених «ВіЕйБі Банком», - поінформували в установі.
За даними САП, як наслідок, службовцями НБУ «ВіЕйБі Банку» було надано 1,2 млрд гривень стабілізаційного кредиту.
В антикорупційній прокуратурі розповіли, що раніше ця банківська установа вже отримувала від Нацбанку кредит на суму 3 млрд гривень, і ці кошти так і не були повернуті, а в листопаді 2014 року «ВіЕйБі Банк» взагалі було визнано неплатоспроможним.
«На сьогодні стабілізаційний кредит у 1,2 млрд гривень, отриманий від НБУ строком на два роки, так і не повернуто», - заявили у відомстві.
Як повідомлялося, 22 травня у САП заявили, що до суду було скеровано справу про незаконне заволодіння 1,2 млрд грн стабілізаційного кредиту публічного акціонерного товариства «ВіЕйБі Банк», у якій фігурують 15 осіб.