Дуже важливим для України є те, що почалася глобальна обмежувальна робота щодо російської атомної галузі. Адже це саме той сегмент, який генерує кошти для бюджету агресора та ставить в залежність інші держави.

Про це Володимир Зеленський сказав у своєму відеозверненні, передає Укрінформ.
«Важливо, що почалася глобальна обмежувальна робота щодо російської атомної галузі. Ця галузь не лише генерує кошти для бюджету агресора, а й допомагає ставити в залежність інші держави, на території яких реалізуються нібито «енергетичні» атомні проєкти. Будь-яка енергетика для кремля – це зброя. Атомна енергетика для них – це також зброя», - зазначив Президент.

Відео: ОП
Очільник України нагадав, що росіяни використовують Запорізьку атомну станцію як зброю для шантажу світу, а тому «добре, що Британія, Америка, Франція, Японія, Канада утворили альянс, який має прибрати з глобального ринку атомну галузь держави-терориста».
«Наступний тиждень у відносинах із партнерами готуємо не менш результативним, ніж цей. Кожен такий результат для України – це врятовані життя наших людей. Це здатність наших воїнів захищати життя, відбивати російські штурми й готувати українські активні дії», - додав Зеленський.
Як повідомлялось, 22 квітня набули чинності три нових санкційних рішення щодо тих, хто вкладається в російську агресію і підтримує її. Передусім це черговий пакет санкцій проти російського ВПК – підприємств, які забезпечують армію рф. До списків додано 322 компанії: виробники зброї, комплектуючих і подібного.
Інших два санкційні списки – це фізичні та юридичні особи, які допомагають обходити санкції проти росії, тримають майно воєнних злочинців та задіяні у знищенні свободи як на території самої російської федерації, так і України.
Фото: ОП