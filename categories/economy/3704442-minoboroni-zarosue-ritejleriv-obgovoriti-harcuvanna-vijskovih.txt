Міністерство оборони запрошує представників ритейлу долучитися до обговорення питань організації харчування військовослужбовців Збройних сил.

Як передає Укрінформ, про це Міноборони повідомляє у Фейсбуці.
Зазначається, що міністерство продовжує пошук ефективних моделей організації харчування військовослужбовців ЗСУ.
В квітні заступник міністра оборони Денис Шарапов разом з Командуванням Сил логістики ЗСУ провів зустріч з представниками великих торговельних мереж.
"Міноборони зацікавлене у залучені якнайширшого кола бізнесу і відкрите до будь-яких пропозицій. Відкритість та прозорість цього процесу для нас важлива, тож запрошуємо представників ритейлу долучитися до робочої зустрічі з обговорення питань організації харчування, яка відбудеться о 12:00 5 травня 2023 року під головуванням заступника міністра оборони Дениса Шарапова", - йдеться у повідомленні.
Для участі потрібно надіслати лист на електронну адресу ezakupivliddz@post.mil.gov.ua до 15:00 4 травня. У листі слід указати найменування i код ЄДРПОУ підприємства, ПІБ та посаду представника.
Детальну інформацію про місце зустрічі буде повідомлено зареєстрованим особам.
Як повідомляв Укрінформ, у березні Президент Зеленський підписав закон, спрямований на забезпечення прозорого та відритого процесу оборонних закупівель.