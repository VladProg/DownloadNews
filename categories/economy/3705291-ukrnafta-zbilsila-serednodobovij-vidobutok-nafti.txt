У першому кварталі 2023 року Укрнафта провела низку організаційно-технічних заходів на свердловинах, що дозволило збільшити середньодобовий видобуток нафти більше, ніж на 100 тонн.

Як передає Укрінформ, про це повідомляє пресслужба компанії.
«Зокрема, перевід на інший горизонт однієї свердловини у Східному нафтогазоносному регіоні дозволив отримати середньодобовий дебіт в 34,1 тонни нафти. Станом на кінець березня з цієї свердловини вже отримано 1100 тонн нафти та 100 тисяч кубометрів нафтового газу», - пояснив директор ПАТ «Укрнафта» Сергій Корецький.
За його словами, також було проведено понад десять складних операцій на інших родовищах. Завдяки цим роботам, на деяких свердловинах вдалося підвищити дебіт в 4 рази, що сукупно принесло понад 100 додаткових тонн добового дебіту нафти та близько 30 тисяч кубометрів нафтового газу.
Як повідомлялося, ПАТ «Укрнафта» планує у 2023 році підвищити видобуток на 6% та має потенціал суттєво збільшити його протягом наступних 5 років. Вже в цьому році заплановано буріння трьох нових свердловини та трьох бокових стовбурів.
Фото: Bloomberg