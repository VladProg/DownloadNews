Українська енергосистема буде повністю готова до проходження опалювального сезону.

В цьому в ексклюзивному коментарі Українському Радіо запевнив міністр енергетики України Герман Галущенко.
«…я хочу всіх запевнити, що енергосистема буде готова повністю до проходження опалювального сезону. І якщо ми зараз умовно залишаємо за дужками питання обстрілів, то ми спокійно пройдемо опалювальний сезон. Безумовно, обстріли можуть мати вплив на постачання як електроенергії, так і тепла. Це об'єктивні речі. Але сьогодні ми говоримо про те, що енергосистема буде повністю забезпечена як генерацією на необхідному рівні, так і передачею електроенергії», – сказав міністр.
Твердження про нібито неготовність енергосистеми України є ворожими інформаційними вкидами, наголосив Галущенко.
«Насправді, це вже не вперше відбуваються такі інформаційні заходи з боку ворога. Минулої зими ми теж спостерігали досить аналогічну риторику. Коли вони атакували і дійсно були відключення світла в певних регіонах, вони навіть робили "вкиди" всередині кожного регіону. В чатах певного мікрорайону з'являлася інформація, що "їхнє світло забрали і передали на Західну Україну". Тобто треба розуміти, що вони системно над цим працюють. І тому кількість так званих "експертів" різного рівня, які починають коментувати тематику опалювального сезону, збільшується відповідно до його наближення. Тому тут нічого дивного, ми завжди публічно одразу відповідаємо», - додав міністр.
Як повідомляв Укрінформ, раніше представник Головного управління розвідки Міноборони Андрій Юсов заявив, що російські загарбники проводять розвідку українських енергетичних об’єктів з метою завдати ударів і надалі. Водночас він повідомив, що наявне виробництво ракет в Росії не дозволить здійснювати ракетні атаки на рівні минулої осені.