За майже півтора року функціонування електронних земельних аукціонів до бюджетів різних рівнів вже надійшов 1 млрд грн.

Про це йдеться у пресрелізі Міністерства аграрної політики та продовольства України, який є у розпорядженні Укрінформу.
Зазначається, що за півтора року 248 млн грн надійшло від оренди ділянок, 767 млн грн — від продажу приватних с/г ділянок та комунальної чи державної землі, але не сільськогосподарського призначення.
У міністерстві нагадують, що продаж сільгоспземель державної та комунальної власності відповідно до Земельного кодексу й надалі залишається забороненим. Загальна площа зданих в оренду ділянок — понад 54 тис. га, проданих — майже 38 тис. га.
За час функціонування нового формату земельних торгів, через онлайн-аукціони в державній електронній торговій системі Prozorro.Продажі, в них взяли участь 5,5 тис. учасників по всій Україні. Загалом успішно відбулися 3 тис. аукціонів із продажу чи здачі в оренду земель. Ще 467 торгів перебувають на етапі укладення угод та можуть принести дохід у понад 400 млн грн.
Найбільше земельних онлайн-аукціонів провели у Київській, Львівській, Одеській, Черкаській та Закарпатській областях.
«Завдяки електронним торгам ми змогли налагодити процес продажу та передачі землі в оренду на прозорих умовах, яких раніше в Україні не було. За 1,5 року для учасників ринку землі були створені рівні правила та чесну конкуренцію. Це дало вже дієвий результат: ефективний розвиток земельної реформи та перший мільярд гривень, який був спрямований до бюджетів різних рівнів», — сказав заступник міністра аграрної політики та продовольства України з питань цифрового розвитку, цифрових трансформацій і цифровізації Денис Башлик.
За словами СЕО Prozorro.Продажі Сергія Бута, завдяки електронним аукціонам понад тисяча організаторів змогла ефективніше управляти своїм майном. Він додав, що левова частка землі на е-аукціонах — це оренда комунальних ділянок, що дозволило громадам отримати у свої бюджети додаткові доходи.
Станом на кінець березня 2023 року в системі оголошені понад 1,5 тисячі земельних торгів. Загальна стартова вартість цих торгів — майже 480 млн грн. Площа ділянок становить понад 34 тис. га.
Як повідомлялося, електронні аукціони з оренди та продажу земель у системі Prozorro.Продажі були запущені в Україні у жовтні 2021 року. У 2022 році торги з оренди с/г землі державної та комунальної власності не проводилися з 24 березня по 19 листопада.
Фото: agropolit.com