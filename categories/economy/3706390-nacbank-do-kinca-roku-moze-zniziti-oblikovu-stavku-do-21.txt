Більшість членів Комітету з монетарної політики вважають, що Національний банк України уже до кінця 2023 року може знизити облікову ставку до 21%.

Як передає Укрінформ, про це повідомляє пресслужба НБУ за результатами дискусії членів Комітету з монетарної політики.
Зазначається, що більшість учасників дискусії вважають, що на кінець 2023 року НБУ може знизити облікову ставку до 21%. Вони здебільшого зійшлися в думці, що оптимальним часом для початку циклу зниження ставки є IV квартал.
«З урахуванням очікуваної міжнародної допомоги, яка закриватиме дефіцит поточного рахунку, у 2024 році НБУ зможе продовжити зниження облікової ставки, яке, однак, буде досить повільним. На думку переважної більшості членів КМП, наприкінці наступного року облікова ставка становитиме 18%», – додали в НБУ.
Як повідомлялося, Національний банк України у січні 2022 року підняв облікову ставку до 10%. З початком військової агресії облікова ставка залишалася незмінною. Однак уже 3 червня 2022 року облікову ставку було підвищено з 10 до 25%. Національний банк 27 квітня прийняв рішення зберегти облікову ставку на рівні 25%.
Оновлений макропрогноз Національного банку передбачає, що цикл зниження облікової ставки розпочнеться в четвертому кварталі 2023 року.
Фото: НБУ