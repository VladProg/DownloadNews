Європейська комісія на зустрічі Координаційної платформи з розв'язання питань щодо експорту українського зерна до п’яти країн ЄС розглянула представлений Україною план дій та завершила його обговорення. Представники Польщі й Угорщини участі в цьому не брали.

Про це повідомив речник Єврокомісії Олоф Гілл у Брюсселі на брифінгу, повідомляє кореспондент Укрінформу.
«Засідання платформи відбулося після того, як Україна ухвалила постанову щодо системи ліцензування та верифікації певних сільськогосподарських продуктів. Єврокомісія відзначила ефективну роботу української сторони, яка представила ці заходи протягом лише 10 днів. Вчорашня зустріч була сфокусована на обміні думками щодо українських пропозицій до плану дій, який містить заходи контролю за експортом певних продуктів та щодо уникнення ринкових потрясінь на ринках п’яти країн-сусідів», - сказав речник Єврокомісії.
За його словами, на вчорашній зустрічі обмін коментарями щодо плану дій був завершений, і це «дуже важливий та позитивний крок уперед». «Усі сторони зараз будуть конструктивно долучатися з огляду на необхідність застосування цього плану дій якомога швидше», - додав Гілл.
Він також зауважив, що всі сторони були запрошені до участі у Координаційній платформі, однак державні представники від Польщі та Угорщину на вчорашній зустрічі не були присутніми.
«Однак важливо зауважити, що така участь не є обов’язковою. Ми проводимо такі зустрічі дуже часто. Єврокомісія продовжує контакти з усіма країнами, яких це стосується, як у межах Координаційної платформи, так і поза нею… Ці контакти продовжуються на різних рівнях, але я не буду розкривати двосторонніх переговорів або розмови під час платформи, яка є закритим технічним форматом», - сказав речник.
За його словами, нині дуже важлива швидкість реалізації представленого Україною плану дій, тож наступна зустріч у межах Координаційної платформи відбудеться невдовзі.
Гілл повідомив також, що 5-7 жовтня виконавчий віцепрезидент Єврокомісії Валдіс Домбровскіс здійснить візит до Словаччини, під час якого відвідає прикордонні регіони для оцінки ефективності заходів з розвитку спроможностей «коридорів солідарності» на кордонах з Україною.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
15 вересня Єврокомісія не продовжила дію тимчасових обмежень ЄС щодо українського зернового експорту до п’яти сусідніх країн. Після цього Польща, Угорщина та Словаччина оголосили про рішення надалі одноосібно блокувати імпорт української агропродукції та припинили участь у Координаційній платформі, яка була створена під егідою Єврокомісії для розв'язання питання.
Євросоюз започаткував роботу «коридорів солідарності» для вивезення української агропродукції на зовнішні ринки у травні 2022 року у відповідь агресію Росії та на російську блокаду українських чорноморських портів.
У липні Росія зупинила свою участь у Чорноморський зерновій ініціативі, що була започаткована завдяки зусиллям ООН й Туреччини.