Українська авіакомпанія SkyUp отримала сертифікат FAOC, який дозволяє надавати ACMI-послуги та виконувати чартерні рейси до Канади.

Про це повідомила пресслужба компанії, передає Укрінформ.
«Сертифікат іноземного перевізника FAOC дозволяє українській авіакомпанії надавати ACMI-послуги та виконувати чартерні рейси з інших країн до Канади», - йдеться в повідомленні.
Наголошується, що для виконання польотів за міжнародними маршрутами до Канади українська авіакомпанія SkyUp отримала дозволи для 9 літаків у своєму флоті - 7 бортів Boeing 737-800 та 2 бортів Boeing 737-700.
У межах сертифікації перевізник також отримав charter permit (дозвіл на виконання нерегулярних рейсів) та CBSA carrier code (код перевізника від Агентства прикордонних служб Канади).
Як повідомлялося, авіакомпанія SkyUp Airlines отримала сертифікат іноземного авіаперевізника FAR129, який дозволяє здійснювати польоти у повітряному просторі Сполучених Штатів Америки.