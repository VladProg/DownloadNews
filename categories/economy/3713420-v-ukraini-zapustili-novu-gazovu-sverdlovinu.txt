АТ «Укргазвидобування» запустило в роботу нову пошукову свердловину глибиною 5 800 м, наразі її дебіт становить 580 тис. кубометрів газу на добу.

Як передає Укрінформ, про це повідомляє пресслужба НАК «Нафтогаз України».
«Це одна з найпотужніших свердловин, що запустило Укргазвидобування за останні роки. Більш того, вона відкрила перспективи раніше нерозвіданого блоку на одному з родовищ на сході країни. Перспективні ресурси газу цього блоку оцінюються в понад 6 млрд кубометрів. Наразі у вказаному блоці відбувається підготовка до буріння ще двох нових свердловин: пошукової та розвідувальної», – зауважив очільник Нафтогазу Олексій Чернишов.
Зазначається, що родовище має значні перспективи та разом з тим складну геологічну будову, яка сильно ускладнена глибинними розломами і має блоковий характер. Виявлені газові поклади перебувають в умовах високотемпературного розрізу з аномально високими пластовими тисками.
Через брак технологій раніше розробка перспективних покладів цього родовища на значних глибинах була неможливою.
«Нещодавно ми провели там сучасні 3D сейсмічні дослідження, що дало можливість спроєктувати цю пошукову свердловину. Свердловина має складну похило-спрямовану конструкцію. Її буріння та дослідження були складним викликом для команди геологів, буровиків та геофізиків, який вони успішно подолали. Далі продовжимо працювати над розкриттям потенціалу цього блоку», – додав т.в.о. генерального директора Укргазвидобування Олег Толмачев.
Як повідомлялося, у березні Укргазвидобування запустило в роботу найпотужнішу свердловину за останні 2,5 року, добовий видобуток з якої сягає 460 тис. куб. м газу.
Фото: naftogaz.com