Фонд державного майна України продав Хмельницьке протезно-ортопедичне підприємство за 32 млн грн.

Як передає Укрінформ, про це повідомляє пресслужба ФДМУ.
"Фонд державного майна України 26 жовтня успішно провів приватизаційний онлайн-аукціон з продажу Хмельницького державного експериментального протезно-ортопедичного підприємства. Торги відбулися в державній системі Prozorro.Продажі", - йдеться в повідомленні.
Зазначається, що під час аукціону вартість активу зросла на 29,4% (з 24,7 млн грн стартової ціни до 32 млн грн переможної). На торгах змагалися два учасника — ТОВ «‎Тандем трейдінг» (переможець) та Товариство Червоного Хреста України. Також новий власник має сплатити 6,4 млн грн ПДВ (20% від переможної ціни).
Приватний інвестор зобов'язаний зберігати профіль діяльності підприємства протягом 10 років. Крім того, новий власник має сплатити борги підприємства перед бюджетом та з виплати заробітної плати, а також не звільняти працівників протягом шести місяців.
Як повідомлялось, Фонд державного майна України цього року вже реалізував об’єктів малої приватизації на 4,5 млрд грн.