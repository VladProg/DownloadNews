Стартувала фінальна процедура, що завершить реструктуризацію єврооблігацій НАК «Нафтогаз» 2022/2026 років.

Як передає Укрінформ, про це повідомляє пресслужба компанії.
«Запущено процес офіційного отримання згоди (consent solicitation) інвесторів на реструктуризацію єврооблігацій з термінами погашення у липні 2022 року та у листопаді 2026 року. Це фінальна процедура, необхідна для завершення процесу реструктуризації», – йдеться у повідомленні.
Очікується, що всі процедури мають завершитися до кінця липня 2023 року.
«Ми пройшли довгий шлях. Спочатку досягли домовленостей з інвесторами щодо шляхів реструктуризації єврооблігацій, отримали необхідні урядові та корпоративні погодження, а також виконали попередні домовленості з власниками бондів», – зазначив очільник Нафтогазу Олексій Чернишов.
Як повідомлялося, 31 травня 2023 року НАК «Нафтогаз України» досягла домовленостей з інвесторами щодо шляхів реструктуризації єврооблігацій з термінами погашення у липні 2022 року та у листопаді 2026 року.
26 червня 2023 року Кабінет Міністрів України погодив умови реструктуризації єврооблігацій НАК «Нафтогаз України» з термінами погашення у липні 2022 року та у листопаді 2026 року.