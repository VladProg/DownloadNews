Ціни на нафту еталонних марок помірно зростають у середу, 15 листопада, інвестори оцінюють дані про інфляцію в США і чекають на щотижневий звіт про запаси палива в країні.

Як передає Укрінформ, про це повідомляє enkorr.
Ціна січневих ф'ючерсів на сорт Brent на лондонській біржі ICE Futures становить $82,7 за барель, що на $0,23 (0,28%) вище за показник на закриття попередньої сесії. У вівторок ці контракти здешевшали на 5 центів – до $82,47 за барель.
Котирування ф'ючерсів на нафту WTI на грудень на електронних торгах Нью-Йоркської товарної біржі (NYMEX) підвищилися на $0,18 (0,23%) і становили $78,44 за барель. За підсумками минулої сесії вони не змінилися в ціні й становили $78,26 за барель.
Темпи зростання споживчих цін (індекс CPI) у Штатах у жовтні скоротилися до 3,2% у річному вираженні з 3,7% у вересні, повідомило Міністерство праці країни. Базова інфляція (індекс CPI Core), яка не враховує динаміки цін на продукти харчування й енергоносії, сповільнилася до 4% із 4,1% місяцем раніше. Консенсус-прогноз експертів, опитаних Trading Economics, передбачав ослаблення інфляції до 3,3% і збереження темпів зростання індексу CPI Core на рівні 4,1%.
Дані про динаміку інфляції уважно відстежує Федеральна резервна система (ФРС) після прийняття рішень щодо грошово-кредитної політики.
Тим часом напередодні Міжнародне енергетичне агентство (МЕА) підвищило прогноз зростання глобального попиту на нафту 2023 року на 113 тис. барелів на добу (б/д) – до 2,367 млн б/д. Таким чином, організація очікує, що світовий попит цього року становитиме 101,96 млн б/д.
Також учасники ринку оцінюють сигнали про зміну запасів енергоносіїв у США.
За даними Американського інституту нафти (American Petroleum Institute, API), минулого тижня запаси в Штатах зросли на 1,34 млн барелів. На тиждень раніше резерви підскочили на 11,9 млн барелів.
Офіційні дані Міненерго країни буде опубліковано о 16:30 за київським часом у середу, причому одразу за два тижні. Опитані Trading Economics аналітики прогнозують, що вони вкажуть на зростання запасів нафти на 1,8 млн барелів.