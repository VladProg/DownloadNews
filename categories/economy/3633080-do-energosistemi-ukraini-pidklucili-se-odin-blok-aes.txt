Енергоблок АЕС, який був виведений з ладу після ворожого ракетного обстрілу, підключений до енергосистеми країни.

Як передає Укрінформ, про це повідомляє Міністерство енергетики України.
13 грудня 2022 року о 1:09, після поновлювального ремонту, до електромережі було підключено ще один (дев’ятий) енергоблок-тисячник (потужністю 1000 МВт) Енергоатома, який було виведено з робочого ладу 23 листопада в результаті ракетних обстрілів. Наразі триває набір потужності.
«Це черговий крок до стабільності енергосистеми. Всі 9 енергоблоків вітчизняних атомних електростанцій, які знаходяться на підконтрольній Україні території, працюють для забезпечення потреб населення та економіки країни», – заявив міністр енергетики України Герман Галущенко.
В Міненергетики нагадали, що на даний час росіянами блокується включення енергоблоків тимчасово захопленої Запорізької АЕС, яка продовжує споживати понад 100 МВт електроенергії на власні потреби від енергосистеми України.
Як повідомляв Укрінформ, голова правління НЕК "Укренерго" Володимир Кудрицький заявив, що станом на вечір 11 грудня українські енергетики відновили більшість генеруючих потужностей в енергосистемі країни.
Фото ілюстративне