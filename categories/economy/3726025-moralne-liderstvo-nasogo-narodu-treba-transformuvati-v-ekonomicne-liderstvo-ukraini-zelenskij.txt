Перед Україною стоїть завдання трансформувати моральне лідерство нашого народу в економічне лідерство нашої країни.

Про це сказав Президент Володимир Зеленський у своєму зверненні, передає Укрінформ.
"Сьогодні почала роботу наша з британцями спеціальна Конференція щодо відновлення України. Я дякую, Британіє, за новий пакет фінансової підтримки. Дякую, Америко, за пакет допомоги нашій інфраструктурі та енергетиці. Дякую, Євросоюзе, за представлений пані Президенткою Єврокомісії Урсулою фон дер Ляєн фінансовий інструмент для нашої відбудови обсягом 50 мільярдів євро. Сенс цієї Конференції в Лондоні не просто в тому, щоб згенерувати зусилля держав – наших партнерів, а в тому, щоб нашу трансформацію підтримав і міжнародний бізнес", - сказав Зеленський.

Відео: ОП
Він зазначив, що кожен аспект українського відновлення й подальшого розвитку держави буде представлений саме тим діячам світового бізнесу, чия увага безпосередньо потрібна Україні.
"Завдання України в тому, щоб моральне лідерство нашого народу трансформувати в економічне лідерство нашої країни. Всі передумови для цього є, передусім у наших людей, у нашого прекрасного міцного народу", - підсумував Президент.
Як повідомляв Украінформ, 21 червня у Лондоні розпочалась міжнародна конференція з відновлення України, яка визначить першочергові, середньострокові та перспективні завдання з повоєнної відбудови та модернізації нашої держави.