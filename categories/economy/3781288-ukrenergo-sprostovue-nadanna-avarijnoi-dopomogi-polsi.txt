Польський оператор системи розподілу PSE викупив надлишки електроенергії, які виробили українські електростанції з відновлюваних джерел.

Як передає Укрінформ, про це повідомляє НЕК "Укренерго" у Фейсбуці.
"Увага! Вчора Україна не надавала аварійну допомогу Польщі, повідомлення про це не відповідають дійсності. Польський оператор енергосистеми PSE, на запит «Укренерго», надав аварійну допомогу шляхом термінової купівлі надлишків української електроенергії", - йдеться у повідомленні.
В Укренерго пояснили, що вчора у денні години був зафіксований профіцит електроенергії, причиною якого стала активна робота електростанцій на ВДЕ в сонячний та вітряний день. Щоб підтримати баланс між виробництвом електрики та споживанням, Укренерго звернулося до PSE із запитом на термінову закупку надлишків обсягом 690 МВт-год.
Повідомляється також, що у середу імпорт електроенергії запланований у вечірні години з Молдови та Польщі загальним обсягом 2 456 МВт-год. Експорт здійснюється у денні та нічні години до Молдови загальним обсягом 1 120 МВт-год.
Як повідомлялося, Міністерство енергетики спростовує інформацію про застосування планових відключень електроенергії у листопаді.