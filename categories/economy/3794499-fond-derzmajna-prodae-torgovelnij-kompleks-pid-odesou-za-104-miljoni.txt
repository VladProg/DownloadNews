Фонд державного майна України оголосив на 7 грудня аукціон з продажу єдиного майнового комплексу ДП «ТВК» поблизу відомого ринку «7-й кілометр» на Одещині.

Про це повідомила пресслужба ФДМУ, передає Укрінформ.
«Фонд державного майна України проводить приватизацію єдиного майнового комплексу державного підприємства «ТВК». Онлайн-аукціон пройде 7 грудня 2023 року», - йдеться в повідомленні.
Стартова ціна продажу комплексу – 104,1 млн грн.

ДП «ТВК» надає складсько-торговельні послуги. Площа будівель та споруд, призначених для ведення цієї діяльності, перевищує 35 тис. кв. метрів.
До майнового комплексу входить 39 одиниць нерухомого майна, зокрема, адміністративна будівля, 17 складсько-торговельних приміщень, гараж із нежитловими спорудами, насосна станція.
Зазначається, що будівлі мають усю необхідну інфраструктуру та комунікації для роботи.
Об'єкт приватизації є повністю готовим працюючим бізнесом, з річним обсягом продукції понад 30 млн грн на рік. Чистий прибуток підприємства за перші 9 місяців 2023 року становив 6,5 млн грн. Водночас підприємство має 12,2 млн грн поточної кредиторської заборгованості. Прострочених заборгованостей ДП не має.
За умовами приватизації, новий власник зобов’язується погасити заборгованості підприємства із заробітної плати та перед бюджетом протягом 6 місяців після його придбання. Також протягом першого півріччя роботи він не може звільняти працівників підприємства.
Як повідомлялося, Фонд держмайна очікує ₴4 мільярди надходжень від приватизації наступного року.