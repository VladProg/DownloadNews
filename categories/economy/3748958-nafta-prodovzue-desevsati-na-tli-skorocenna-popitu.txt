Ціни на нафту в середу, 16 серпня, продовжують знижуватися через побоювання про ослаблення попиту, попри дані Американського інституту нафти (API) про різке зниження запасів сировини в США минулого тижня.

Як передає Укрінформ, про це повідомляє enkorr.
Жовтневі ф'ючерси на Brent дешевшали на лондонській біржі ICE Futures на $0,25 (0,29%), до $84,64 за барель. У вівторок Brent здешевшала на $1,32 (1,5%), до $84,89 за барель.
Вересневі ф'ючерси на WTI дешевшали на біржі NYMEX на $0,21 (0,26%), до $80,78 за барель. За підсумками попередніх торгів контракт здешевшав на $1,52 (1,8%), до $80,99 за барель.
Запаси нафти в США за тиждень, що завершився 11 серпня, впали на 6,195 млн барелів, йдеться у звіті API. На тиждень раніше резерви збільшилися на 4,067 млн барелів.
Міненерго США опублікує дані про зміну запасів енергоносіїв у країні за минулий тиждень пізніше у середу. Експерти, опитані S&P Global Commodity Insights, в середньому прогнозують зниження запасів нафти на 2,26 млн барелів, бензину – на 1,6 млн барелів і практично не чекають зміни запасів дистилятів.
На нафтовий ринок продовжують тиснути побоювання послаблення попиту, пов'язані зокрема з сигналами уповільнення темпів зростання китайської економіки.
Економіка США демонструє стійкість в умовах посилення грошово-кредитної політики Федеральною резервною системою, і це викликає побоювання подальшого підйому ставки, що може спровокувати погіршення ситуації в економіці.
«Більшість чинників на нафтовому ринку вказує на скорочення попиту. Потрібно подальше зниження цін на нафту, щоб на ринку з'явилися покупці», – сказав головний аналітик Oanda Едвард Мойя.