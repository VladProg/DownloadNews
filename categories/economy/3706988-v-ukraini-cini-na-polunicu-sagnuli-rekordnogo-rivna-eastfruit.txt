В Україні за останні два тижні середня оптова ціна суниці садової (полуниці) стрімко зросла до 190 грн за кілограм (вище 5,2 дол./кг).

Як передає Укрінформ, про це повідомляє EastFruit.
"І в гривневому еквіваленті, і в доларах США ціни на суницю в Україні зараз рекордно високі. З одного боку, це свідчить про те, що пропозиція ягоди дещо недостатня, а от з іншого боку показує, що в Україні є платоспроможний попит на ранню суницю садову навіть за доволі високими цінами", - йдеться у повідомленні.
Зазначається, що другий рік поспіль на ринок України негативно впливає відсутність пропозиції ягоди з південних регіонів Херсонської області, яка, як і раніше, залишається окупованою російською терористичною армією. Однак торік у цей час ціни на полуницю вже стрімко знижувалися, а цього року вони, навпаки, зростають.

На думку учасників ринку, затримка через холодну і похмуру погоду з надходженням на ринок ягоди з тепличних господарств може негативно вплинути на прибутковість цього бізнесу 2023 року.
Це пояснюється тим, що значна частина сезону реалізації тепличної ягоди може збігтися з сезоном продажу ягоди з відкритого ґрунту.

Зазвичай полуниця з відкритого ґрунту виходить на ринок України в останню декаду травня, а мінімальних значень ціни на неї досягають до 10-15 червня. Цьогоріч вихід ягоди відкритого ґрунту на ринок може також затриматися, але ціни, найімовірніше, знижуватимуться стрімкіше, ніж зазвичай.
За даними EastFruit, у 2022 році оптові ціни на полуницю в Україні жодного разу не опускалися нижче 1,7 дол./кг. А ось 2019 року оптова ціна падала навіть нижче 1 дол./кг. Загалом же за останні 5 років середньою мінімальною оптовою ціною на якісну полуницю в Україні можна вважати 1,5 дол./кг.
Саме таку межу ціни вважають мінімально можливою для 2023 року учасники українського ринку, хоча більшість із них сподівається на те, що ціни не опустяться нижче 2 дол./кг. При цьому в останні п’ять років не було такого сезону, щоб оптова ціна на суницю садову не опустилася нижче 1,8 дол./кг.
Як повідомлялося, у 2022 році ціни на полуницю (суницю садову) на українському ринку були на 40-45% вищі, ніж у 2021 році. Зокрема, на кінець минулого сезону реалізації полуниці літніх сортів ціни на ягоду варіювались у межах 50-80 грн/кг (1,71-2,73 дол./кг).