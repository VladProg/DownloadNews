Європейська Комісія прийняла регламенти про скасування обмежень експорту садивного матеріалу яблуні, сливи та аличі з України до країн Європейського Союзу.

Як передає Укрінформ, про це повідомляє пресслужба Державної служби України з питань безпечності харчових продуктів та захисту споживачів.
"Результатом спільних зусиль стало прийняття Європейською Комісією регламентів (ЄС) 2022/1309 та 2023/158 щодо скасування обмежень експорту садивного матеріалу яблуні, сливи та аличі з України до країн ЄС", - йдеться в повідомленні.
Зазначається, що відновлення експорту садивного матеріалу до країн ЄС було можливе виключно після проведення Європейським органом з безпеки харчових продуктів (EFSA) аналізу фітосанітарного ризику щодо карантинних шкідливих організмів яблуні та сливи.
Аналіз фітосанітарного ризику здійснюється EFSA на підставі технічного досьє, що надається Україною для підтвердження готовності експортувати ці рослини. Впродовж останніх трьох років Держпродспоживслужбою спільно з членами профільної асоціації проводилась робота з формування технічних досьє стосовно аналізу фітосанітарного ризику.
Ще у 2019 році Держпродспоживслужба надіслала запит до Європейської Комісії стосовно експорту садивного матеріалу яблуні та сливи з наданням відповідних технічних матеріалів. Крім того, впродовж 2019-2022 років за запитами EFSA проводилась спільна робота Держпродспоживслужби та членів профільної асоціації щодо доопрацювання технічних матеріалів.
Для здійснення експорту садивного матеріалу яблуні, сливи та аличі до країн ЄС суб’єктам господарської діяльності потрібно виконувати спеціальні фітосанітарні вимоги, в тому числі встановити місця виробництва або виробничі ділянки, вільні від карантинних шкідливих організмів.
Як повідомлялося, тимчасову заборону на експорт садивного матеріалу яблуні, сливи та аличі з України до країн ЄС була введена 14 грудня 2019 року.
Фото з сайту yaryna.net