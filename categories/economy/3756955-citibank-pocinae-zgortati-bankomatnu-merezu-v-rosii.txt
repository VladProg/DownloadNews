Російська «дочка» одного з найбільших банків Уолл-стріт Citigroup Inc повідомила про згортання мережі банкоматів.

Про це передає Укрінформ з посиланням на сайт Сітібанку.
«Шановні клієнти, інформуємо вас про початок процесу припинення обслуговування у банкоматах АТ КБ «Сітібанк». Усі банкомати будуть демонтовані до кінця 2023 року», - йдеться у повідомленні банку для клієнтів.
Клієнтам пропонується здійснювати більшість операцій у мобільному банку Citibank.

Як нагадує Moscow Times, наприкінці минулого року російський банк Уралсіб повідомив, що викупив портфель споживчих кредитів Сітібанку та продовжить обслуговування цих позик. Citigroup Inc повідомила наприкінці минулого літа про закриття російського підрозділу, що мало вилитися в списання близько $170 мільйонів. Угода з Уралсибом стала частиною плану банку зі скорочення операцій та присутності в Росії.
Як повідомлялося, Сітібанк потрапив до числа 45 банків, угоди з акціонерним капіталом яких обмежив президент РФ Володимир Путін.