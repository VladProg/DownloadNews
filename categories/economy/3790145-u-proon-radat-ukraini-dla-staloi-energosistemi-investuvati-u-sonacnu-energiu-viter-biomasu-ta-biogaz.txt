Для переходу енергетичної мережі України до більш екологічної та сталої системи слід віддавати перевагу інвестиціям у сонячну енергію, вітер, біомасу та біогаз.

Про це сказав постійний представник Програми розвитку ООН (UNDP) в Україні Яко Сільє в інтерв’ю Укрінформу.
«Протягом тривалої історії співпраці з урядом ми усвідомили критичну важливість переходу енергетичної мережі України до більш екологічної та сталої системи. Ми тісно співпрацювали з урядом, щоб розробити документ, який наголошує на перевагах інвестування в зелені та відновлювані джерела енергії та вагомих причинах для цього», - повідомив Сільє.
Він додав, що попри величезні виклики, пов’язані з нинішніми обставинами, вони також є можливістю для народу України відновити свою енергетичну систему більш ефективним та екологічним способом. «Ця трансформація відкриває потенціал для створення більш стійкої та сталої енергетичної інфраструктури на майбутнє», - пояснив постпред Програми розвитку ООН.
Сільє зауважив, що вирішальним аспектом цієї трансформації є децентралізація енергетичної мережі, яка зменшує вразливість до атак і підвищує ефективність як управління, так і виробництва енергії, а також інвестування в зелені технології.
«Такий підхід не тільки відповідає процесу вступу до ЄС, але й готує Україну до майбутніх вимог і очікувань. Ми переконані, що Україна має віддавати пріоритет інвестиціям у сонячну енергію, вітер, біомасу та біогаз, оскільки ці сталі джерела енергії пропонують шлях до більш екологічно чистого та стійкого енергетичного майбутнього», - зазначив він.
Як повідомлялося, в Україні розробили концепцію програми підтримки розподіленої «зеленої» генерації.