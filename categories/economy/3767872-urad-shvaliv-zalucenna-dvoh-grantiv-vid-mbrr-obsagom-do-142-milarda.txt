Кабінет Міністрів схвалив залучення двох грантів на бюджетну підтримку від Міжнародного банку реконструкції та розвитку (МБРР) і Міжнародної асоціації розвитку загальним обсягом до 1,42 млрд дол.

Про це повідомив у Телеграмі постійний представник Кабміну у Верховній Раді Тарас Мельничук, передає Укрінформ.
"Схвалено залучення четвертого гранта на бюджетну підтримку від Міжнародного банку реконструкції та розвитку і Міжнародної асоціації розвитку (що діють як адміністратор Цільового фонду багатьох донорів зі співфінансування Проєкту «Підтримка державних видатків для забезпечення стійкого державного управління в Україні») у розмірі до 1,15 млрд доларів США в межах пʼятого додаткового фінансування зазначеного Проєкту", - повідомив Мельничук.
Крім того, уряд схвалив залучення позики від МБРР для реалізації «Екстреного проєкту надання інклюзивної підтримки для відновлення сільського господарства України (ARISE)» у розмірі 230 млн доларів США. Позика спрямовуватиметься до Фонду розвитку підприємництва.
Проєкт спрямований на вирішення проблем, з якими зіткнувся аграрний сектор України після повномасштабного вторгнення РФ, а саме: на забезпечення сівби і збирання врожаю протягом наступних двох років та на відновлення сільського господарства через надання більших фінансових можливостей для малих агровиробників.
Також для реалізації ARISE було схвалено залучення гранта на бюджетну підтримку від Міжнародного банку реконструкції та розвитку і Міжнародної асоціації розвитку у розмірі 270 млн доларів США.
Як повідомлялось, Кабінет Міністрів 29 вересня схвалив залучення гранта на бюджетну підтримку від Міжнародного банку реконструкції та розвитку і Міжнародної асоціації розвитку у розмірі 150 млн доларів для реалізації проєкту «Ремонт житла для відновлення прав і можливостей людей (НОРЕ)».