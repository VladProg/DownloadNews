За січень-травень 2023 року Група Нафтогаз сплатила до держбюджету податків на суму понад 40 млрд гривень. Це 13% всіх платежів, що контролюються Державною податковою службою.

Про це повідомляє Укрінформ з посиланням на пресслужбу компанії.
«Найбільша допомога державі у воєнний час – тримати економіку на плаву. Лише у травні підприємства Групи Нафтогаз сплатили до державного бюджету 9 млрд гривень. Таким чином ми забезпечили майже десяту частину всіх податкових надходжень в цьому місяці», – зазначив голова правління НАК «Нафтогаз України» Олексій Чернишов.
Загалом за п’ять місяців зведений бюджет України (державний та місцевий бюджети) підприємства Групи Нафтогаз поповнили на 43 млрд гривень.
Як повідомлялось, ПАТ «Укрнафта» перерахувало до державного бюджету 1,187 млрд грн податку на прибуток за результатами першого кварталу 2023 року.