Вісім країн, серед яких Україна, приєднались до рішення Ради ЄС про запровадження восьмого пакету санкцій проти росії, ухваленому на початку жовтня, за повномасштабне вторгнення рф в Україну.

Як передає Укрінформ про це йдеться у пресрелізі Ради ЄС.
«Країни-кандидати (до ЄС – ред.) Північна Македонія, Чорногорія, Албанія та Україна, потенційна країна-кандидат Боснія та Герцеговина, та країни Європейської асоціації вільної торгівлі Ісландія, Ліхтенштейн і Норвегія, члени Європейської економічної зони, приєднуються до цього рішення Ради ЄС» - йдеться у пресрелізі.
Зазначається, що ці країни забезпечать відповідність своєї національної політики цьому рішенню Ради ЄС від 6 жовтня.
«Європейський Союз бере до уваги це зобов’язання та вітає його», - йдеться у пресрелізі.
Як повідомляв Укрінформ, 6 жовтня Рада ЄС досягла згоди щодо восьмого пакета санкцій проти росії. Черговий пакет санкцій ЄС проти росії включає обмеження цін на нафту, нові заборони на імпорт та експорт сталі, дерева, машин, авіації, пластмас, хімікатів на суму 7 млрд євро, а також санкції проти нових фізичних та юридичних осіб та компаній, втягнутих у війну з Україною.