Українські агропідприємства із початку 2023 року станом на 5 липня залучили понад ₴40 мільярдів банківських кредитів.

Як передає Укрінформ, про це повідомляє пресслужба Міністерства аграрної політики та продовольства України.
"Загалом цьогоріч 8 тисяч українських агропідприємств отримали понад 40 мільярдів гривень банківських кредитів на розвиток господарств", - йдеться в повідомленні.
Зазначається, що найбільший обсяг кредитів за різними програмами отримали аграрії: Київської області - 7,8 млрд грн (621 підприємство отримало кошти) Вінницької області – 4,17 млрд грн (938 підприємств) та Дніпропетровської області – 3,4 млрд грн (528 підприємств). У Кіровоградській області 1033 підприємства отримали кредитів на 3,1 млрд грн. На Одещині 711 підприємств отримали 2,89 млрд грн.
Станом на 5 липня за державною програмою «Доступні кредити 5-7-9» 6 398 агропідприємств отримали 24 млрд грн. Зокрема, минулого тижня понад 200 агровиробників отримали кошти.
За цією програмою найбільше кредитів отримали сільгосптоваробники Кіровоградської області: 892 господарства отримали 2,7 млрд грн. Для 796 господарств Вінницької області вже виділено 2,53 млрд грн. В Одеській області 2,3 млрд грн отримали 604 господарства. На Київщині 2,3 млрд грн отримало 521 господарство.
Як повідомляв Укрінформ, у березні 2023 року уряд продовжив дію програми "Доступні кредити 5-7-9%" для підтримки с/г товаровиробників і успішного проведення посівної кампанії у період дії воєнного стану. Для аграріїв передбачається можливість отримання пільгових кредитів під 0% річних із гарантією від уряду на рівні 80%. Так, для отримання такого фінансування покриття заставою становитиме лише 20% від суми кредиту, інші 80% забезпечуються гарантією із боку держави.