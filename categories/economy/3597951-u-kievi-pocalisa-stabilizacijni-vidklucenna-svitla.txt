Через швидке збільшення рівня споживання у центральних областях і Києві НЕК "Укренерго" вводить обмеження споживання у цій частині України.

Як передає Укрінформ, про це повідомляє пресслужба компанії у Фейсбуці.
"Через різке зростання рівня споживання електроенергії Диспетчерський центр «Укренерго» вимушений ввести тимчасове контрольоване обмеження споживання електроенергії в Києві та Київській, Чернігівській, Черкаській, Житомирській областях. Це допоможе знизити навантаження на електромережі та дасть енергетикам час для ремонту пошкодженого терористичними атаками обладнання", - йдеться у повідомленні.
Разом із тим, як повідомляє Київська міська державна адміністрація, у Києві з 9:20 почнуться стабілізаційні відключення світла.
«За розпорядженням НЕК «Укренерго» у Києві з 9:20 будуть відбуватися стабілізаційні відключення світла. Для комфорту киян ДТЕК «Київські електромережі» запустив оновлений спрощений графік адрес стабілізаційних відключень електроенергії», — ідеться в повідомленні.
Як зауважили в КМДА, завдяки спрощеному графіку жителям столиці більше не треба шукати адресу в списку, натомість достатньо ввести її в пошуку, після чого відобразиться час потенційного відключення електропостачання.
Зазначається, що всі споживачі електроенергії Києва розподілені на три групи. Кожну з них відключатимуть у визначений проміжок часу, якщо буде розпорядження Укренерго на проведення стабілізаційних відключень.
Наголошується, що ДТЕК «Київські електромережі» докладає всіх зусиль, щоб відключення тривали не більше ніж чотири години. Однак в окремих випадках через масштабність пошкоджень енергосистеми електропостачання може бути відсутнім протягом більш тривалого часу.
Як повідомлялося, 20 жовтня Укренерго вводило обмеження електропостачання у центрі та на півночі України.
З 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики.