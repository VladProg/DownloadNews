Попри активізацію зі споживанням пального через збільшення кількості генераторів, якими користуються в Україні, ситуація на ринку цього ресурсу є контрольованою.

Про це повідомив директор консалтингової групи «А95» Сергій Куюн під час брифінгу «Перспективи паливного ринку України», проведеного Медіацентром Україна – Укрінформ.
«На сьогодні немає для паніки жодних підстав. Пального вдосталь. Зараз ми маємо активізацію зі споживанням пального через збільшення кількості генераторів, якими користуються в Україні. Але низка споживачів та промисловість певною мірою споживають менше цього ресурсу, зокрема через відключення електроенергії. Маємо десь зростання, а десь – падіння. Наразі ситуація, як кажуть військові, контрольована», - зазначив експерт.

За його словами, наразі є кілька факторів, які безпосередньо впливають на ситуацію на ринку пального в Україні. Серед них: затримка танкерів з пальним, які прямували в Румунію та Молдову, на 7-10 днів через погодні умови в чорноморському регіоні та відключення електроенергії, що спричинили на українській митниці перебої з роботою.
«Поки ми маємо цю проблему, бо затримуються вантажі. Пройдемо цей період на запасах, які є. Далі відновиться нормальне постачання. Зараз вже починають працювати турецькі порти. Також є інформація про танкери з пальним з Азії, які вже контрактуються українськими компаніями. Якщо все буде нормально, ситуація врегулюється. Мова зараз не йде про дефіцит пального», - резюмував експерт.
За даними "Мінфіну", бензин А-95 "преміум" є на заправках більшості мереж АЗС у більшості областей України на підконтрольній території за ціною від 43,98 грн/л до 53,99 грн/л.
Бензин А-95 на підконтрольній Україні території можна купити в усіх областях, крім Луганської, у більшості мереж АЗС. Найдешевше - по 43,50 грн/л, а найдорожче - 52 грн/л.
Бензин А-92 відсутній на АЗС у Донецькій, Луганській, Сумській і Херсонській областях. В інших областях він є. Дизельне пальне можна придбати майже у всіх мережах АЗС. Найдешевше дизпаливо можна придбати по 51,78 грн/л, найдорожче - по 57,99 грн/л.