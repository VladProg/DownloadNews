За останній рік до Польщі попри ембарго ЄС було перевезено з російських портів близько 1,5 млн тонн вугілля.

Про це заявив сенатор від опозиційної партії «Громадянська коаліція» Кшиштоф Брейза, передає кореспондент Укрінформу.
«Понад мільйон тон вугілля з російських портів нещодавно було доправлено до Польщі. Перевезення на невеликих суднах (щоб не впадали в око) з Ленінградської області здійснюють російські моряки», - написав Брейза у мережі X.
На брифінгу він повідомив, що за останній рік до Польщі невеликими партіями – по 2 тис. тонн – із портів Санкт-Петербурга та Виборга перевезено 1,5 млн т вугілля.
За словами політика, він вивчав ситуацію разом зі своїми помічниками впродовж кількох тижнів. За його даними, перевезення вугілля з РФ до портів Щецина, Гданська, Гдині і Свіноуйсця здійснюють російські моряки, але на суховантажних суднах під прапорами Мальти, Кіпру чи Антигуа і Барбуди.
Сенатор надав докази прибуття суден з Росії до польських портів, допуску на них російських моряків. Він зауважив, що хоча в одній з накладних країною походження вугілля був зазначений Казахстан, проте він не виключає підробки докуменітів. Також не вдалося встановити, кому призначалося вугілля. Воно відразу вивантажується у вагони для подальшого перевезення углиб країни.
Брейза заявив, що в Морському управлінні й відділі Митної служби РП в Щецині йому сказали, що паливо ввозиться за «спрощеною процедурою» і немає змоги перевірити, «чиє це вугілля».
Сенатор назвав ситуацію «максимально аморальною».
Він підкреслив, що очікує на рішучу реакцію прем’єр-міністр Матеуша Моравецького і лідера PiS Ярослава Качинського.
«Це безпрецедентна справа, яка шкодить безпеці та національним інтересам Польщі. З одного боку, фінансуються російські порти та інфраструктура Володимира Путіна, а потім ці гроші йдуть на бомби та боєприпаси, якими знищується Україна. З іншого боку – російські спецслужби. Не будемо приховувати, що російські моряки пов’язані з російськими службами. Вони мають вільний допуск до інфраструктури, вивчають критичну інфраструктуру Польщі, а провладні установи розводять руками», - підкреслив сенатор.
Політик наголосив, що зараз не може бути й мови про жодну торгівлю вугіллям з Росією, яка перебуває під санкціями.
«Eмбарго ЄС передбачає заборону на імпорт російського вугілля, а також імпорт будь-якого іншого вугілля з території Російської Федерації, посередництво і технічну допомогу в будь-якій діяльності, яка з цим пов’язана», - наголосив Брейза.
На його переконання, за цю справу мають узятися польські спецслужби.
Як повідомлялося, в ЄС з 1 серпня 2022 року діє ембарго на імпорт російського вугілля. Відповідна заборона була передбачена в п'ятому пакеті санкцій Євросоюзу, ухваленому 7 квітня 2022 року.
У Польщі триває виборча кампанія до парламенту, вибори відбудуться 15 жовтня.