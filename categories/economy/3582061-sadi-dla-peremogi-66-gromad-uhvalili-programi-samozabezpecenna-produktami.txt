У межах ініціативи "Сади для Перемоги" 66 українських громад ухвалили місцеві програми самозабезпечення продуктами харчування.

Про це розповіла виконавчий директор проєкту SURGe (Support to Ukraine’s Reforms for Governance) Ірина Тушницька під час брифінгу в Медіацентрі Україна — Укрінформ.
"Ми розробили типовий план, за яким громада може долучитися до цієї ініціативи ("Сади для Перемоги"- ред.) і підняти власний рівень своєї продовольчої безпеки. Тобто самозабезпечення для нас стоїть на передньому плані. Вже 66 громад ухвалили місцеві програми самозабезпечення харчовими продуктами", - сказала вона.
Крім консультативної підтримки, в рамках ініціативи був запущений пілотний проєкт з підтримки громад насіннєвим матеріалом чи іншими необхідними засобами. У проєкті взяли участь п'ять громад.
У цих громадах було засіяно 142 га землі, з яких 7,2 га - комунальні землі. Загалом було зібрано 306,3 т овочів.
Як повідомляв Укрінформ, масштабна ініціатива “Сади дл Перемоги” була запущена в Україні у березні 2022 року для забезпечення країни харчовими продуктами. В рамках ініціативи з 26 вересня триває грантовий конкурс для українських громад на реалізацію ідей з розвитку сільського господарства та самозабезпечення продуктами харчування. Переможці конкурсу отримають до 250 тис. грн на втілення проєкту.