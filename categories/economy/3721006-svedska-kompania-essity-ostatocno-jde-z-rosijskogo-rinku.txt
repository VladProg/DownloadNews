Шведський провідний світовий виробник засобів особистої гігієни та продукції медичного призначення Essity заявив у суботу про остаточне припинення діяльності в Росії.

Як передає Укрінформ, про це компанія повідомила у пресрелізі на своєму сайті.
У пресрелізі зазначено, що компанія підписала відповідну угоду, яка була схвалена владою РФ. Діяльність Essity в Росії має бути остаточно припинено протягом другого кварталу 2023 року.
У заяві також йдеться про те, що торік було проведено знецінення активів компанії в Росії приблизно на 1,7 мільярда шведських крон.
«У 2022 році чистий обсяг продажів Essity в Росії склав приблизно 2% від загального обсягу чистих продажів Групи. Загальний вплив на прибуток буде повідомлено, коли транзакцію буде завершено, але не очікується, що це матиме суттєвий фінансовий вплив», – йдеться у пресрелізі.
Як повідомлялося, у квітні минулого року Essity заявила про вихід з російського ринку. Тоді ж було розпочато саму процедуру виходу компанії з РФ.
Внаслідок планів згортання бізнесу активи компанії в Росії впали в ціні приблизно на 1,4 мільярда шведських крон.
На російському ринку Essity представлена брендами Zewa, Tork, Libero, Libresse та TENA.