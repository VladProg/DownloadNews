В Україні у 2023 році планують зібрати 53 млн тонн зернових та олійних культур, половина врожаю піде на експорт.

Про це на брифінгу в Одесі розповів голова комітету Верховної Ради з питань аграрної та земельної політики Олександр Гайду, передає Укрінформ.
«В Україні у 2023 році планують зібрати 53 млн т зернових, зернобобових та олійних культур. Внутрішнє споживання у довоєнний час становило приблизно 25-27 млн т. Цьогоріч ця цифра зменшиться, і ми зможемо експортувати половину врожаю», - повідомив Гайду.
Він нагадав, що ситуація з експортом українського врожаю залишається складною через блокування росією "зернової угоди".
«Ми будемо експортувати набагато менше агропродукції у 2023 році. Попри те, що зерновий коридор працює, ми відчуваємо небезпеку від росії, яка фактично блокує Босфор і не дає експортувати нашу продукцію», - зазначив Гайду.
Нардеп додав, що за 7 місяців Україна експортувала близько 24 млн тонн зернових, але минулого маркетингового року ця цифра була у два рази більша.
Як повідомляв Укрінформ, Міністерство аграрної політики та продовольства України очікує, що рішення стосовно "зернової угоди", яка наразі діє до 18 березня 2023 року, буде прийняте ближче до дати її пролонгації.
У Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня.
Анкара наполегливо працює над продовженням термінів дії «зернової угоди», яка дозволяє Україні експортувати збіжжя з портів, заблокованих росією після її вторгнення.