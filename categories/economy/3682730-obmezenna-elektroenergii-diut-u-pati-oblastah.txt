Станом на 12:00 15 березня відновлення роботи одного з енергоблоків електростанцій дещо збільшило доступний обсяг генеруючих потужностей в енергосистемі, але мережеві обмеження зберігаються у п’яти регіонах.

Як передає Укрінформ, про це повідомляє НЕК «Укренерго» у Фейсбуці.
«Споживання зберігається на рівні робочого дня. Працюють усі види електростанцій. Все ще триває водопілля, тож активно працюють гідроелектростанції. Виробництва електроенергії достатньо для покриття споживання. Відновлено роботу одного з енергоблоків електростанцій, що дещо збільшило доступний обсяг генеруючих потужностей в енергосистемі. Також триває незначний імпорт електроенергії», – йдеться у повідомленні.
Зазначається, що зберігаються мережеві обмеження на Житомирщині та Харківщині, де внаслідок останньої ракетної атаки росіян 9 березня було завдано найважчих пошкоджень мережам. Також все ще наявні мережеві обмеження на Полтавщині, Сумщині, Київщині та у Києві. У зв’язку з цим при зростанні споживання у цих регіонах можливі обмеження споживання для уникнення перевантаження наявного у роботі обладнання та аварій. В інших регіонах обмежень у мережах Укренерго, які б призводили до необхідності обмеження споживачів, немає. Ліміти споживання до областей не доводились.
Для відновлення надійності електропостачання великих обласних центрів до рівня, який був у енергосистемі до повномасштабного вторгнення, треба більше часу.
Складною залишається ситуація у регіонах вздовж лінії фронту. Зокрема, вчора пошкоджено об’єкти енергетичної інфраструктури на Донеччині, а також на Херсонщині.
«На Одещині Укренерго завершило аварійно-відновлювальні роботи. Тривають роботи з підвищення надійності живлення. Також продовжуються відновлювальні роботи на всіх об’єктах Укренерго, пошкоджених російськими атаками. Ми робимо усе можливе, щоб якомога швидше відновити надійність електропостачання», – додали в компанії.
Як повідомлялося, росіяни упродовж всієї зими завдали 15 масованих ракетних та 18 атак БПЛА по енергооб’єктах. Майже всі ключові підстанції магістральних мереж Укренерго були атаковані щонайменше по 3-4 рази. На об’єкти прилетіло понад 200 ракет та дронів, які завдали важких пошкоджень обладнанню.