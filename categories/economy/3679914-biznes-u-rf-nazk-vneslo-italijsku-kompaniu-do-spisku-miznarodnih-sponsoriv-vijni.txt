Національне агентство з питань запобігання корупції внесло італійського виробника цементу Buzzi Unicem до списку міжнародних спонсорів війни через ведення бізнесу в російській федерації.

Як передає Укрінформ, про це НАЗК повідомляє у Телеграмі.
“НАЗК внесло Buzzi Unicem у перелік міжнародних спонсорів війни через те, що незважаючи на свою заяву про відмову від будь-якої операційної участі в російському бізнесі, Buzzi Russia продовжує розширювати свій бізнес в рф”, - ідеться в повідомленні.
Компанія зараз входить до п’ятірки лідерів цементної промисловості в росії, маючи найбільшу середню потужність цементного заводу в групі. Загалом за період з 2016 по 2021 роки російський підрозділ Buzzi Unicem сплатив податків та інших обов'язкових платежів в бюджет рф на 62 млн євро.
“Для порівняння, це вартість 206 ракет “Точка У”. Це саме ті ракети, якими 8 квітня 2022 року росія завдала удару по залізничному вокзалу в Краматорську”, - ідеться в повідомленні.
Також Buzzi Russia співпрацює з міністерством оборони росії та постачає свою продукцію найбільшим підконтрольним державі підприємствам, таким як “Роснафта”, керівництво якої перебуває під санкціями та має тісні зв’язки з президентом рф та “Росатом”, який був причетний до погроз усьому світу можливою ядерною трагедією на Запорізькій атомній електростанції.
Також, за наявною інформацією, компанія висловлює велику вдячність своїм мобілізованим співробітникам у російських соціальних мережах. Так, дочірня SLK Cement відправляла постачання російському артилерійському підрозділу, до складу якого входять співробітники Buzzi.
“Таким чином, продовження ведення бізнесу Buzzi Unicem у росії означає пряму підтримку та спонсорування тероризму рф”, - заявили в НАЗК.
Як повідомляв Укрінформ, у лютому Національне агентство з питань запобігання корупції внесло французьку корпорацію “Ашан” у перелік міжнародних спонсорів війни.