Прем'єр-міністр Денис Шмигаль розраховує на те, що угода щодо розширеного кредитування буде схвалена Радою директорів МВФ якнайшвидше.

На цьому він наголосив під час онлайн зустрічі із директором Європейського департаменту МВФ Альфредом Каммером, передає Укрінформ із посиланням на Урядовий портал.
«Очікуємо, що досягнута угода на рівні персоналу буде схвалена Радою директорів МВФ якнайшвидше. Це дасть можливість Україні отримати наступні 900 млн доларів», — підкреслив Шмигаль.
Він подякував команді фонду за продуктивну роботу над першим переглядом програми розширеного кредитування в розмірі 15,6 млрд доларів, а також за високу оцінку прогресу України.
Сторони також обговорили питання відновлення України.
«Працюємо над залученням додаткових коштів від партнерів і розраховуємо, що конференція в Лондоні принесе результат», — зазначив глава українського уряду.
Як повідомляв Укрінформ, засідання Виконавчої ради МВФ за результатами першого перегляду програми EFF для України та ухвалення рішення про виділення наступного траншу заплановане на кінець червня.
Наприкінці березня МВФ схвалив програму розширеного фінансування EFF для України в розмірі 15,6 млрд дол., розраховану на 48 місяців.
Перший перегляд програми EFF для України проходив наприкінці травня у Відні.
30 травня МВФ і українська влада заявили про досягнення угоди на рівні персоналу щодо успішного проведення цього перегляду та ухвалення оновленого пакета заходів економічної та фінансової політики в межах програми EFF.
Фото: КМУ