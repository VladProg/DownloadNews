Понад 21 тисяча українських підприємств працює нині на території Польщі.

Про це віцепрем’єр-міністр - міністр з питань реінтеграції тимчасово окупованих територій Ірина Верещук повідомила під час виступу на міжнародній конференції в Любліні, передає Укрінформ із посиланням на сайт Мінреінтеграції.
«Я щиро здивована кількістю українських компаній, які частково або в цілому працюють у Польщі. Це більше 21 тисячі підприємств. До порівняння, всього у Польщі працюють 93 тисячі компаній з часткою іноземного капіталу. Тобто, близько 23% – це підприємства з часткою саме українського капіталу. Обсяг наших інвестицій у порівнянні з іншими країнами справді вражає. Уряди обох держав знайдуть інструменти, які дозволять саме в законодавчому полі врегулювати умови ведення українського бізнесу в Польщі», – сказала Верещук.
На її переконання, тимчасовий режим лібералізації торгівлі з Європейським Союзом, що діє до червня 2023 року, довів свою ефективність.
Віцепрем’єрка повідомила, що нині тривають домовленості щодо продовження цього пільгового періоду. «Ми дуже сподіваємося, що Польща як завжди стане нашим захисником і допоможе отримати в ЄС такі необхідні для українського бізнесу умови», – резюмувала Верещук.
Як повідомляв Укрінформ, віцепрем’єр-міністр України Ірина Верещук на чолі команди Мінреінтеграції перебуває у Польщі.
Українські посадовці та їхні польські колеги обговорюють розширення перепускних спроможностей кордону для різних видів транспорту, спрощення процедури перевезення й оформлення вантажів, спільний контроль за кордоном.
Фото: Мінреінтеграції