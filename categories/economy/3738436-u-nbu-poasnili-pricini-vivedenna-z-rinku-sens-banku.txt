Підтримка акціонерами АТ "Сенс Банку" політики агресора завдає значного репутаційного ризику і має суттєвий негативний вплив на діяльність банку.

Про це на пресбрифінгу сказав голова Національного банку Андрій Пишний, повідомляє кореспондент Укрінформу.
"Остаточними кінцевими аукціонерами "Сенс Банку" є Михайло Фрідман, Петр Авен, Андрій Косогов, які володіють баком через компанію BH Holdings S.A. та ABH Ukraine Limited. Підтримка Фрідманом та Авеном політики агресора завдає значного репутаційного ризику і має суттєвий негативний вплив на діяльність банку. Про негативний вплив репутаційого ризику на діяльнсть "Сенс Банку" та про висновки управлінського персоналу банку щодо суттєвої невизначеності через ці ризики зазначається у звіті незалежного аудитора. Про суттєвий вплив репутаційного ризику свідчать також і показники банку, регулятивний капітал "Сенс Банку" за період з 1 квітня 2022 року по 1 липня 2023 року зменшився на 50%", - сказав Пишний.
За його словами, сукупність цих негативних факторів, а також репутаційний ризик, який пов'язаний із застосуванням санкцій до ключових акціонів, створює загрозу прав вкладників і кредиторів. Згідно із законодавством, якщо акціонери, які володіють істотною часткою знаходяться під санкціями, а банк є системно важливим і це створює загрозу правам вкладників і кредиторів, то Нацбанк зобов'язаний ухвалити рішення про виведення з ринку. Регулятор ухвалив це рішення та звернувся до уряду про участь у процедурі. Відповідне рішення очікується завтра.
Як повідомлялось, Національний банк України прийняв рішення про виведення з ринку «Сенс Банку». Наприкінці травня Верховна Рада в цілому підтримала законопроєкт про вдосконалення процедури виведення з ринку банку в умовах воєнного стану. Такі зміни готувались зокрема і для націоналізації "Сенс Банку", номінальними власниками якого все ще залишаються росіяни Косогов, Фрідман і Авен. Завдання такого документа – розширити перелік підстав для застосування спрощеної процедури націоналізації системно важливого банку.
Наприкінці березня Національний банк визнав небездоганною ділову репутацію акціонерів в АТ “Сенс Банк” (раніше "Альфа-банк Україна") – ABH Holdings S.A. та ABH Ukraine Limited. ABH Holdings S.A. – це власник прямої істотної участі (акціонер), якому належить 57,6006% акцій АТ “Сенс Банк”.
ABH Holdings S.A. є єдиним учасником ABH Ukraine Limited, що також є власником прямої істотної участі (акціонером), якому належить 42,3994% акцій банку.
З 1 грудня 2022 року "Альфа-Банк" завершив процедуру зміни назви бренду банку на "Сенс Банк".
Раніше НБУ визнав ділову репутацію акціонерів "Альфа-банку Україна" – громадян рф, до яких застосовані міжнародні санкції, небездоганною та заборонив їм використовувати право голосу в банку.