Від початку повномасштабного вторгнення Україна отримала від Канади понад $3,5 млрд допомоги, зокрема цього року - $1,75 млрд.

Про це повідомляє пресслужба Міністерства фінансів України, передає Укрінформ.
«Від початку повномасштабної війни Україна отримала від Канади понад 3,5 млрд доларів США бюджетної підтримки. Зокрема, в 2022 році понад 1,4 млрд доларів США було отримано через Адміністративний рахунок МВФ, враховуючи близько 367 млн доларів США, які уряд Канади залучив від випуску п’ятирічних “Облігацій суверенітету України”, та пільговий кредит у розмірі 393 млн доларів США», - йдеться в повідомленні.
Цього року Україна отримала 1,75 млрд доларів США пільгових коштів - також через механізм Адміністративного рахунку МВФ.
Як зазначають у Мінфіні, про підтримку з боку Канади української економіки і подальші плани співпраці в питаннях відновлення йшлося під час зустрічі міністра фінансів України Сергія Марченка з послом Канади в Україні Ларисою Ґаладзою-Кронін.

Під час цієї зустрічі міністр зазначив, що наразі макрофінансова ситуація в Україні стабільна завдяки ефективній фінансовій політиці уряду України та ритмічним надходженням міжнародної фінансової підтримки.
Марченко також подякував уряду Канади за багатосторонню підтримку України з перших днів повномасштабної війни і особисто пані послу за плідну співпрацю під час її роботи в Україні.
Як повідомляв Укрінформ, Канада оголосила про новий раунд антиросійських санкцій, запровадивши обмежувальні заходи проти 39 фізичних та 25 юридичних осіб.
Фото: mof.gov.ua