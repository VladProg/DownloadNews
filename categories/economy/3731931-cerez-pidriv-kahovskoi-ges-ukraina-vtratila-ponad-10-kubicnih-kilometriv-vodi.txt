Через підрив греблі Каховської ГЕС площа Каховського водосховища зменшилася на 80%, а Україна втратила понад 10 кубічних кілометрів води.

Як передає Укрінформ з посиланням на Міндовкілля, про це «Єдиним новинам» повідомив міністр захисту довкілля та природних ресурсів України Руслан Стрілець.
«Україна орієнтовно втратила більше ніж 10 кубічних кілометрів найціннішого ресурсу – води. Площа водосховища зменшилася приблизно на 80%. Колись могутнє водосховище, яке забезпечувало питною водою понад 1 млн українців, знищене росіянами», - зазначив міністр.
Він підкреслив, що внаслідок теракту було затоплено близько 80 тис. га заповідних територій. Нацпарки «Нижньодніпровський», «Великий Луг» та «Кам’янська Січ» очікує поступове і довге відновлення.
Світ назавжди може втратити ендемічні види рослин та тварин, серед яких морський судак, 70% ареалу світової популяції мишівки Нордмана, до 50% ареалу сліпака піщаного та ємуранчика.
Стрілець зауважив, що на відновлення постраждалих екосистем можуть піти десятки років
Як повідомлялося, орієнтовна сума завданих довкіллю збитків через підрив греблі Каховської ГЕС становить 146 млрд грн.