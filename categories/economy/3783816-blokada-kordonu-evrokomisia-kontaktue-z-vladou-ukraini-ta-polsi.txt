Єврокомісія перебуває у контакті з українською та польською владою з метою оцінки ситуації навколо блокування польськими перевізниками трьох найбільших пунктів пропуску на кордоні між Польщею й Україною.

Про це у Брюсселі на брифінгу для преси сказав речник Європейської комісії Адальберт Янц, повідомляє кореспондент Укрінформу.
"Це – те, що ми абсолютно точно тримаємо в полі нашого зору. Ми контактуємо як з українською, так і з польською владою, щоб оцінити ситуацію. Але наразі я не можу сказати вам більше, оскільки ці контакти тривають", – прокоментував Янц питання щодо блокування польськими перевізниками кордону з Україною.
Як повідомлялося, у понеділок польські перевізники розпочали блокаду руху вантажівок біля трьох найбільших пунктів пропуску на кордоні між Польщею й Україною: «Корчова–Краківець», «Гребенне–Рава Руська», «Дорогуськ–Ягодин».
Організатор протесту поблизу ПП «Корчова–Краківець» Томаш Борковський заявив, що блокуватиметься проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстровано польськими перевізниками в місцевих органах влади до 3 січня 2024 року.
Міністерство розвитку громад, територій та інфраструктури України повідомило 7 листопада, що польські перевізники продовжують блокувати три пункти пропуску на кордоні з Україною, і українська сторона досі не отримала офіційних вимог від протестувальників.
Зазначалося, що з інформації, яка доступна з повідомлень медіа та соцмереж, серед вимог польських мітингарів: скасування транспортного безвізу – тобто повернення до системи дозволів на вантажні перевезення, окремі смуги та окремі черги для вантажівок з номерами ЄС та порожніх, доступ до системи «Шлях».
Посол України у Польщі Василь Зварич заявив, що блокування руху вантажівок поблизу трьох найбільших автомобільних пунктів пропуску на польсько-українському кордоні є «ударом у спину Україні» і ставить під загрозу функціонування «коридорів солідарності», якими зерно транспортується до третіх країн.