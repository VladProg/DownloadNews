Державні запозичення до бюджету цьогоріч сягнули майже 1,1 трлн грн - Мінфін

Державні запозичення до загального фонду державного бюджету за січень-листопад 2022 року становили 1097,6 млрд грн.
Як передає Укрінформ, про це повідомило Міністерство фінансів.
"Фактичні державні запозичення до загального фонду державного бюджету за січень-листопад 2022 року склали 1097,6 млрд грн або 77,0% від запланованих на цей період", - ідеться в повідомленні.
Зазначається, що від розміщення ОВДП на фінансування державного бюджету залучено 593,5 млрд грн, в тому числі в іноземній валюті 65,2 млрд грн (1601,1 млн дол. США та 926,4 млн євро).
При цьому, за рахунок випуску військових ОВДП залучено 541,0 млрд грн, в тому числі шляхом придбання у власність Національним банком України – 370,0 млрд грн. Із зовнішніх джерел залучено 504,1 млрд грн.
При цьому, платежі з погашення державного боргу за січень-листопад 2022 року склали 397,4 млрд грн (96,6% плану), платежі з обслуговування – 149,6 млрд грн (89,9% плану).
Як повідомляв Укрінформ, державні запозичення до загального фонду держбюджету за січень - жовтень 2022 року сягнули 932,4 млрд грн.