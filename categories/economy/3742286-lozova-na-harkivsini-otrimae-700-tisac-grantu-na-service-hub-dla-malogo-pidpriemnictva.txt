Місто Лозова на Харківщині отримає 700 тис. євро грантових коштів, за які створять Service Hub для малого підприємництва.

Про це повідомив у Фейсбуці голова Лозівської міської громади Сергій Зеленський, передає Укрінформ.
“Рекордно великий проєкт підтримки бізнесу плануємо реалізувати у Лозовій. Ось у цій будівлі на 1 мікрорайоні маємо облаштувати два поверхи для підприємців, які надаватимуть побутові послуги. Пройшли конкурсний відбір за Програмою розвитку ООН. Починаємо готувати необхідні документи. Сума грантової допомоги складає понад 700 000 євро”, - повідомив Зеленський.
Він зазначив, що ініціатива має назву “Service Hub” – простір для місцевого та переміщеного бізнесу в Лозівській громаді”.
Проєкт “Підтримка швидкого економічного відновлення українських муніципалітетів (SRER)” реалізується ПРООН за підтримки проєкту міжнародної співпраці ReACT4UA (“Застосування та імплементація Угоди про асоціацію між ЄС та Україною у сфері торгівлі”), який фінансується урядом Німеччини і реалізується німецькою федеральною компанією Deutsche Gesellschaft für Internationale Zusammenarbeit (GIZ) GmbH. У рамках проєкту відібрано 12 громад, які отримають фінансування своїх ініціатив для бізнесу.