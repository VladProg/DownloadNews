Національний банк з 19 жовтня вводить в обіг пам’ятну монету "Соломія Крушельницька" номіналом у 2 гривні та тиражем у 30 тисяч штук.

Як передає Укрінформ, про це повідомляє пресслужба НБУ.
Пам’ятна монета присвячену українській оперній та камерній співачці (лірико-драматичне сопрано) Соломії Амвросіївні Крушельницькій. “Незабутня”, “неперевершена”, “неповторна”, “єдина у світі”, “найпрекрасніша й найчарівніша Баттерфляй” – так називали її музичні критики.
Соломія Крушельницька виконувала різнопланові сопранові партії, зокрема з опер Ріхарда Вагнера, Ріхарда Штрауса, Джакомо Пуччіні, створила понад 60 оперних партій, які мали великий вплив на розвиток світового вокального мистецтва; блискуче виконувала українські народні пісні, популяризувала українську музику.

На аверсі монети у центрі розміщено зображення Соломії Крушельницької в сценічному образі Аїди, обабіч від якої стилізовані куліси, прикрашені декоративним орнаментом. Ліворуч – малий Державний Герб України, написи - Україна (угорі, на тлі декоративного орнаменту). 2022 (праворуч), дві гривні (унизу), логотип Банкнотно-монетного двору Національного банку України (праворуч, над роком карбування монети).

На реверсі монети на дзеркальному тлі зображено портрет Соломії Крушельницької, праворуч від якого – стилізоване крило метелика, що символізує один з найвідоміших образів співачки в опері “Мадам Баттерфляй”. Ліворуч написи - 1872/1952 (роки життя співачки), Соломія Крушельницька (півколом).
Соломія Крушельницька - українська оперна співачка й педагогиня, яка народилася в нинішній Тернопільській області. За життя була визнана найвидатнішою співачкою світу. Також вона - володарка численних нагород й відзнак, зокрема, звання "Вагнерівська примадонна" XX століття.