У Верховній Раді 20 липня зареєстрували законопроєкт №9515, який зобовʼязує Агентство з розшуку та менеджменту активів (АРМА) відкрити реєстр арештованих активів, а у разі його невідкриття передбачає звільнення голови агентства.

Про це повідомляє проєкт Trap Aggressor аналітичного центру StateWatch із посиланням на сайт Ради та інформацію від голови Антикорупційного комітету ВР Анастасії Радіної, передає Укрінформ.
Законопроєкт був ініційований народними депутатами з Антикорупційного комітету Анастасією Радіною, Олексієм Жмеренецьким, Ярославом Юрчишиним та Вікторією Сюмар.
Зокрема законопроєктом пропонується щорічне проведення незалежної зовнішньої оцінки ефективності діяльності АРМА Комісією з проведення оцінки. Комісія у складі шести осіб утворюється Кабміном. До неї входять:

представник від керівника Держслужби фінмоніторингу;
представник від Генпрокурора;
представник від директора НАБУ;
три особи, визначені Кабміном на підставі пропозицій міжнародних та іноземних організацій, які відповідно до міжнародних або міждержавних угод протягом останніх трьох років до проведення оцінки надавали Україні міжнародну технічну допомогу у сфері запобігання і протидії корупції, кримінальної юстиції або виявлення, розшуку та управління активами.

За результатами проведення оцінки Комісія має підготувати висновок про результати такої оцінки, який надсилає до Кабміну.
З-поміж іншого законопроєкт зобовʼязує Агентство до 1 грудня 2023 року забезпечити відкритий цілодобовий доступ до всіх даних Реєстру арештованих активів, окрім певних даних, які не підлягають розголошенню, а також подати до Кабміну звіт про стан функціонування реєстру.
"Важливим є положення, яке передбачає дострокове припинення повноважень Голови АРМА відповідно до рішення Кабінету Міністрів України у разі виявлення невідповідності функціонування реєстру вимогам цього законопроєкту, ​​зокрема щодо відкритості його даних", - наголосили у Trap Aggressor.
Як повідомляв Укрінформ, 30 червня уряд призначив Олену Думу новою очільницею АРМА.
19 липня Дума заявила, що для відкриття публічної частини Реєстру арештованих активів немає жодних технічних перешкод чи обмежень; усі необхідні кроки з підготовки до цього здійснено.