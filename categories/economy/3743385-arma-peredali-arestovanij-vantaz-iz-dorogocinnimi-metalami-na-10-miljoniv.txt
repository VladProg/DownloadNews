Державне бюро розслідувань передало в управління Національному агентству з питань розшуку активів (АРМА) арештований вантаж, який містить дорогоцінні метали на 10,3 млн грн.

Про це у Телеграмі повідомила пресслужба ДБР, передає Укрінформ.
Зазначається, що у лютому 2023 року ДБР викрило злочинну схему вивезення з України дорогоцінних та кольорових металів, яку спільно з посадовцями Волинської митниці налагодили представники приватної київської компанії.
«У двох вантажівках з причепами зловмисники намагалися вивезти за межі країни понад 45,5 тонн брухту, який оформили як латунний шлак. Насправді ж у вантажівках були цілі та подрібнені мікросхеми, у складі яких є платина, золото, срібло та інші кольорові метали. Отримувачем було вказане німецьке підприємство», - йдеться в повідомленні.
ДБР блокувало вивезення дорогоцінних металів, затриманий вантаж був арештований.
«Як засвідчила експертиза, у його складі знаходилися: 1,7 кг золота, 25,5 кг срібла, 0,5 кг платини, 2,1 кг паладію, 6,5 кг міді», - підкреслили у ДБР.
Як повідомлялося, уряд планує передати АРМА понад 100 АЗС, що належать російській «Татнафті».
Фото: ДБР