Ціни на нафту піднімаються у п'ятницю, 18 листопада, після різкого зниження напередодні на тлі слабких очікувань стосовно перспектив попиту.

Як передає Укрінформ, про це повідомляє enkorr.
Вартість січневих ф'ючерсів на нафту Brent на лондонській біржі ICE Futures становить $90,27 за барель, що на $0,49 (0,55%) вище за ціну на закриття попередньої сесії. За підсумками торгів у четвер ці контракти здешевшали на $3,08 (3,3%), до $89,78 за барель.
Ціна ф'ючерсів на нафту WTI на грудень на електронних торгах Нью-Йоркської товарної біржі (NYMEX) піднялася на $0,67 (0,82%), до $82,31 за барель. На час закриття попередніх торгів вартість цих контрактів зменшилася на $3,95 (4,6%), до $81,64 за барель.
З початку цього тижня Brent втратила близько 6%, WTI – 7,5%.
Зниженню цін сприяють слабкі очікування трейдерів щодо перспектив споживання нафти. Експерти не сподіваються на швидке відновлення попиту на паливо в Китаї, де відновилося зростання захворюваності на COVID-19. Крім того, аналітики JPMorgan Chase & Co. прогнозують «м'яку рецесію» в економіці США наступного року через піднесення базової процентної ставки Федеральною резервною системою (ФРС).
«Нафтовий ринок не може не брати до уваги перспективи попиту, що погіршуються, у двох найбільших економіках світу. Попит залишається низьким, навіть попри наближення вступу в силу ембарго на постачання російської нафти у Євросоюз», – зазначив головний аналітик з енергетичного сектору Oanda Corp. Едвард Мойя.