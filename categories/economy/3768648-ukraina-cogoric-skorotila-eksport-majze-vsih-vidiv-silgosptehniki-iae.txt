В Україні у січні-липні 2023 року зберігалася загальна тенденція до скорочення обсягів експорту сільськогосподарської техніки.

Про це розповів старший науковий співробітник відділу інвестиційного та матеріально-технічного забезпечення Національного наукового центру «Інститут аграрної економіки», к.е.н. Ярослав Навроцький, передає Укрінформ із посиланням на пресслужбу інституту.
Навроцький зазначив, що за січень-липень 2023 року, як і торік за сім місяців, з України було експортовано 8 одиниць тракторів, з них 4 вживані і 3 нові трактори з потужністю двигуна понад 130 кВт, а також 1 новий трактор з потужністю двигуна 37-75 кВт. При цьому, їх митна вартість зменшилася проти минулорічних показників до 416,5 тис. дол. США (-9,2 %).
За сім місяців 2023 року обсяги експорту посівної техніки проти відповідного періоду 2022 року скоротилися до 1852 одиниць (-51%), а її митна вартість – до 7,8 млн дол. США (-20,5 %).
При незначному зростанні кількості експортованих плугів до 777 одиниць (+14,3 %) їх митна вартість помітно зменшилася і становила 331 тис. дол. США (-43,3 %) – внаслідок збільшення частки експорту дешевих плугів для мінітехніки, пояснив експерт.
За січень-липень 2023 року проти відповідного періоду минулого року зменшилися обсяги експорту: культиваторів та розпушувачів – до 1036 одиниць (-39,8 %) митною вартістю 1,7 млн дол. США (-34,8 %); косарок навісних та причіпних – до 59 одиниць (-47,8 %) на суму 41,6 тис. дол. США (-69,3 %); картоплекопальних та картоплезбиральних машин – до 163 одиниць (-59,1 %) вартістю 21,6 тис. дол. США (-57,9 %). Комбайни зернозбиральні за цей період не експортувалися.
Навроцький зауважив, що у 2022 році порівняно з 2021 роком Україна скоротила обсяги експорту: плугів – у кількісному виразі до 856 одиниць (-73,7 %), у вартісному виразі – до 767,9 тис. дол. США (-53,1 %); розпушувачів та культиваторів – до 1896 одиниць (-36,7 %) на суму 3,2 млн дол. США (-42,9 %); косарок навісних та причіпних – до 114 одиниць (-77,5 %) загальною вартістю у 153,1 тис. дол. США (-89,9 %); картоплекопальних та картоплезбиральних машин – до 63 одиниць (-72,9 %) на суму 63,9 тис. дол. США (-77,3 %). У 2021 році був експортований один зернозбиральний комбайн українського виробництва митною вартістю 7,9 тис. дол. США, а 2022 році - жодного.
При цьому, обсяги експорту посівної, садильної та розсадосадильної техніки у 2022 році зросли проти показників 2021 року у кількісному виразі до 5086 одиниць (+8,4 %), тоді як у вартісному виразі скоротилися до 14,1 млн дол. США (-24,5 %). Разом з цим, торік при скороченні обсягів поставок за кордон розкидачів та розподільників мінеральних добрив до 49 одиниць (-62 %) їх митна вартість зросла до 2,1 млн дол. США (+106,1 %).
У 2022 році Україна експортувала 15 тракторів українського виробництва з потужністю двигуна понад 130 кВт, у т. ч. 4 одиниці – вживаних. Загальна митна вартість цієї агротехніки склала 854,9 тис. дол. США.
За словами науковця, значне скорочення обсягів експорту майже усіх видів сільськогосподарської техніки, яке відбулося у 2022 році, спричинене цілою низкою чинників, зокрема внаслідок повномасштабного вторгнення Україна втратила традиційні ринки збуту сільськогосподарської техніки. Крім того, через погіршення економічного стану аграрних підприємств в Україні на внутрішньому ринку підвищився попит на вітчизняну техніку, яка є більш дешевою, ніж імпортна.
За прогнозними оцінками науковців інституту, спадна тенденція щодо експорту вітчизняної агротехніки буде зберігатися щонайменше до закінчення повномасштабної агресії РФ на території України. На думку Навроцького, уже зараз слід розробляти план дій у повоєнний період з метою не лише відновлення експортного потенціалу галузі сільськогосподарського машинобудування, а й збільшення його через відновлення та модернізацію підприємств галузі.
Як повідомляв Укрінформ, в Україні у 2022 році суттєво скоротився ринок сільськогосподарської техніки, зокрема: машин та обладнання для підготовки або оброблення ґрунту у кількісному виразі - на 35-40%, у вартісному – 50-55%; машин для збирання, обмолоту сільськогосподарських культур - на 30-35% у кількісному виразі, у вартісному – на 40-45% та сільськогосподарських тракторів - на 45-50% у кількісному та на 40-45% у вартісному виразі.