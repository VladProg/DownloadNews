В умовах повномасштабної війни Україна збільшила на 6% експорт продукції до Європейського Союзу порівняно довоєнним періодом 2021 року.

Про це заявила віцепрем’єр-міністр з питань європейської та євроатлантичної інтеграції Ольга Стефанішина на форумі Re: Open Zakarpattia, повідомляє кореспондент Укрінформу.
“Торгова лібералізація, яка також стала можливою завдяки тим реформам, які ми впроваджували роками до цього, стала рятівною паличкою виживання українського бізнесу, адже ми, як і в 2014 році, змогли дуже швидко переорієнтувати свої потужності і випускати продукцію, яка не може бути реалізованою на внутрішньому ринку, в Європейський Союз, що призвело до того, що в умовах повномасштабної війни на 6% ми збільшили експорт продукції в Європейський Союз порівняно з довоєнним періодом 21-го року”, - сказала Стефанішина.
Вона підкреслила, що збільшення експорту є унікальною історією, яка підтверджує, що “євроінтеграція — це зараз про виживання”.
Віцепрем’єрка також закликала керівників та представників прикордонних з країнами ЄС областей України формувати спільні проєкти, пов’язані з логістикою, розвитком транскордонних територій, лісництвом тощо. За її словами, фінансування цих проєктів буде здійснюватися за рахунок Євросоюзу, а саме за рахунок структурних фондів, тобто внутрішнього бюджету ЄС, передбаченого на держави-члени.
“Я хочу якраз звернути увагу, що зараз такий спільний великий проєкт ми плануємо зі Словаччиною. Він матиме вплив і на прикордонні регіони, і на розвиток логістичних наземних маршрутів аж до Києва”, - зазначила Стефанішина.
Як повідомляв Укрінформ, глави держав та урядів Європейського Союзу 23 червня ухвалили рішення про надання Україні статусу країни-кандидата на входження до ЄС. Цей статус наданий без умов, проте має бути виконано деякі рекомендації Єврокомісії.
Президент Володимир Зеленський запевнив, що попри розв’язану росією війну Україна продовжить втілювати законодавство, норми та правила Європейського Союзу, а Кабінет Міністрів розробить відповідну дорожню карту для виконання вимог вступу до ЄС.