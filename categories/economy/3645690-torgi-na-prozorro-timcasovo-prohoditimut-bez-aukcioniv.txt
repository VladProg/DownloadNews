Через регулярні та тривалі відключення електроенергії Уряд тимчасово дозволив проводити торги на Prozorro без аукціонів. Нововведення стосується закупівель, розпочатих із 3 січня.

Пор це повідомляє пресслужба ДП «Прозорро», передає Укрінформ.
«Кабінет Міністрів України ухвалив зміни до постанови №1178, покликані забезпечити рівні права всіх учасників закупівель під час регулярних і тривалих відключень електроенергії. Тож від 3 січня, коли постанова буде опублікована, відкриті торги з особливостями тимчасово будуть проходити без аукціону», - йдеться в повідомленні.
У компанії звертають увагу, що нововведення стосуються закупівель, розпочатих із 3 січня 2023 та пізніше.
Наголошується, що ухвалене рішення є реакцією на численні звернення від підприємців, які не змогли взяти участь в аукціоні через відсутність інтернету внаслідок масованих обстрілів енергоінфраструктури.
«Водночас наголошуємо, що навіть за відсутності аукціонів у системі Prozorro і надалі проводитимуться конкурентні закупівлі, що дозволятимуть заощаджувати кошти. Система автоматично визначатиме найбільш економічну вигідну пропозицію на основі цін, які надали постачальники при подачі своєї тендерної пропозиції, — зауважила в.о. директора ДП “Прозорро” Наталя Шимко.
Як повідомлялося, з початку повномасштабної війни у системі електронних закупівель Prozorro провели 94 тисячі тендерів на 120 млрд грн. Учасниками конкурентних закупівель стали понад 23 тисячі підприємств, різниця між загальною сумою, яку державні замовники планували витратити на свої закупівлі, та сумою, за якою були укладені контракти завдяки тендерним процедурам, склала 6 млрд грн.