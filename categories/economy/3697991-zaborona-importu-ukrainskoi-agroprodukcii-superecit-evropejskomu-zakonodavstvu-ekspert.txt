Рішення окремих країн - членів Європейського Союзу про заборону імпорту та обмеження транзиту української сільськогосподарської продукції суперечать європейському законодавству.

Про це сказав генеральний директор Українського клубу аграрного бізнесу Роман Сластьон під час брифінгу в Медіацентрі Україна - Укрінформ.
"Такі рішення (про обмеження імпорту - авт.) суперечать європейському законодавству, тому що ринок Європейського Союзу функціонує як один спільний аграрний ринок. І перетин кордону з Польщею - це перетин кордону з усім Європейським Союзом. Тому такі рішення точно не робляться на рівні окремих урядів чи країн, вони належать до виключної компентенції Європейської комісії", - заявив він.
Він наголосив, що заборона імпорту та обмеження транзиту української аграрної продукції - це занадто жорсткі механізми, і вони мають бути переглянуті.
За словами Сластьона, станом на квітень 2023 року Україна має гірші умови експорту агропродукції, ніж до повномасштабного вторгнення, коли експорт здебільшого здійснювався за квотами. При цьому, тоді жодна з країн не вводила таких жорстких обмежень.
Як повідомляв Укрінформ, Угорщина та Польща 15 квітня 2023 року ввели тимчасову заборону на імпорт зерна та інших видів сільськогосподарської продукції з України. З 19 квітня 2023 року почне діяти заборона на імпорт української агропродукції до Словаччини. Водночас, Польща також призупинила транзит продукції українського АПК через свою територію, але планує відновити його з 21 квітня.
Угорщина та Словаччина транзит не зупиняли. Болгарія ввела тимчасово заборону на імпорт сільськогосподарської продукції з України 19 квітня 2023 року, але транзит не обмежувала.
У Румунії розглядають можливість призупинення імпорту агропродукції з України.
У середу, 19 квітня, Єврокомісія заявила про план реалізувати заходи реагування на надмірне надходження української агропродукції до країн - членів Євросоюзу, відповідно до правил спільного ринку ЄС. Зокрема, йдеться про підтримку уражених фермерських господарств та застосування обмежувальних заходів щодо поставок на ринок ЄС українського зерна та інших продовольчих товарів.