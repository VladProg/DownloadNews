Для просування ветеранського бізнесу в Україні мережа супермаркетів запускає інформаційну кампанію «Ми хочемо продавати ветеранську продукцію».

Як передає Укрінформ, про це повідомляє пресслужба Міністерства у справах ветеранів.

"Усі зацікавлені ветерани-фудпідприємці, або члени їхніх сімей (поки ветеран знову пішов захищати Україну на фронт), а також родини полеглих Воїнів отримають можливість подати заявку для співпраці з «Лавкою Традицій» у «Сільпо» як постачальники крафтової продукції. Міністерство у справах ветеранів України, у свою чергу, надасть можливість промаркувати ці продукти графічним зображенням «Створено Захисниками»", - йдеться у повідомленні.

Зазначається, що у межах ініціативи команда проєкту надасть додаткову підтримку потенційним постачальникам – сертифікати на безкоштовну профільну освіту для фудпідприємців та прикладні поради від виробників, які вже пройшли свій шлях до полиці «Сільпо».
Право на використання бренду «Створено Захисниками» вже отримало підприємство родини загиблого українського добровольця. Їхнє господарство займається вирощуванням, переробкою та виробництвом продукції з кизилу, яку можна знайти на полицях у мережі «Сільпо».
«В Україні ветерани-підприємці виготовляють значну кількість конкурентоспроможних товарів та надають якісні послуги. Вже багато наших ветеранів започаткували власну справу, працевлаштовують побратимів і є менторами. Тому на рівні держави та у співпраці великим бізнесом ми хочемо зробити наших ветеранів-підприємців впізнаваними виробниками якісної продукції, додати їм спроможності», – сказала міністр у справах ветеранів України Юлія Лапутіна.
Як повідомлялося, ветерани-підприємці для просування своєї продукції зможуть використовувати спеціальний бренд Міністерства у справах ветеранів - “Створено Захисниками”.
Фото: RadioSvoboda.org(RFE/RL)