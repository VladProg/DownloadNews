Отриманий через Цільовий фонд багатьох донорів Світового банку грант США у розмірі $1,25 мільярда Україна направить на забезпечення пенсійних виплат, виплат співробітникам ДСНС, медичним та педагогічним працівникам.

Про це Прем'єр-міністр Денис Шмигаль написав у соцмережі Х, передає Укрінформ.
«До Держбюджету України надійшов грант США у розмірі $1,25 мільярда через Цільовий фонд багатьох донорів Світового банку. Кошти будуть направлені на забезпечення пенсійних виплат, виплат співробітникам ДСНС, медичним та педагогічним працівникам», - зазначив Шмигаль.
Глава уряду подякував партнерам за підтримку.
Міністерство фінансів залучило грант в $1,25 мільярда від Сполучених Штатів Америки через Цільовий фонд Світового банку PEACE in Ukraine. Кошти є частиною п’ятого додаткового фінансування в межах проєкту Світового банку “Підтримка державних видатків для забезпечення стійкого державного управління в Україні” (PEACE in Ukraine).
Метою проєкту є часткова компенсація видатків державного бюджету, зокрема соціальних та гуманітарних, що не пов’язані зі сферою безпеки та оборони.
Як повідомлялося, у 2023 році Україна отримала $9,7 мільярда прямої бюджетної підтримки від США у формі грантів.