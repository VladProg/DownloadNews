Україна може запропонувати європейським партнерам до 15 млрд кубометрів своїх підземних газових сховищ (ПГС), і компанії вже починають ними користуватися.

Як передає Укрінформ із посиланням на Міненерго, про це в інтерв’ю Bloomberg повідомив міністр енергетики України Герман Галущенко.
«Україна має найбільші газові сховища в Європі – об’ємом понад 30 млрд куб. метрів. Як ми бачимо з тенденції останніх місяців, європейські компанії починають зберігання газу в Україні, навіть попри війну. Це хороший знак для нас і Європи в цілому», - зазначив міністр.
За словами Галущенка, на сьогодні в українські підземні газосховища закачано близько 600 млн кубометрів газу європейських трейдерів.
Загалом Україна може запропонувати європейським партнерам до 15 млрд куб. м своїх газових сховищ. Для того, аби європейські компанії закачували газ в українські сховища, проведена робота для їх сертифікації за європейськими стандартами. Це є вагомим кроком на шляху до створення в Україні енергетичного хабу.
Також міністр зауважив, що з огляду на значну заповненість європейських газосховищ, використання українських ПСГ відіграє значну роль для енергетичного убезпечення європейського континенту в цілому.
Як повідомлялося, міжнародні замовники через заповненість європейських сховищ уже активно закачують газ в українські підземні сховища газу. Наразі понад 1000 компаній із 29 країн світу використовують українські підземні сховища для зберігання газу в режимі митного складу.