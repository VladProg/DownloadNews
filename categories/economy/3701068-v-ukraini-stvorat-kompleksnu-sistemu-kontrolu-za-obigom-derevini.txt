Держпідприємство «Ліси України» розпочинає роботу над проєктом нової системи моніторингу та контролю за обігом деревини.

Як передає Укрінформ, про це повідомив у колонці виданню lb.ua голова Державного агентства лісових ресурсів Юрій Болоховець.
«ДП «Ліси України» розпочинає створення комплексної системи моніторингу та контролю, яка унеможливить сірі схеми з деревиною», - зазначив Болоховець.
За новою концепцією об’єктом контролю будуть не партії деревини, а операції з її перевезення. Планується фіксувати параметри завантаженої в машину партії деревини, факт початку рейсу, маршрут.
Усі лісовози, що вивозять продукцію зі складів ДП «Ліси України», мають бути обладнані GPS-трекерами.
За словами очільника Держлісагентства, нова система моніторингу унеможливить зловживання завдяки повному виключенню людського фактору.
“Увесь рухомий склад буде виведений на єдиний цифровий пульт ДП. Тобто ми зможемо відстежувати переміщення всіх лісовозів, авторизованих для перевезень деревини», - зауважив Болоховець.
Він зазначив, що намагання взяти на озброєння елементи подібної системи вже були. Проте розробка за запровадження комплексної системи моніторингу стала можливою тільки за умови централізованої системи управління, яка утворилась лише цього року завдяки реформі лісової галузі.
Як повідомлялося, за підсумками І кварталу 2023 року дохід ДП "Ліси України" становив 4,6 млрд грн, перевершивши довоєнний результат підприємств Держлісагентства. Прибуток зріс майже удвічі до 500 млн грн. Реалізація лісопродукції збільшилася до 2,3 млн куб м.