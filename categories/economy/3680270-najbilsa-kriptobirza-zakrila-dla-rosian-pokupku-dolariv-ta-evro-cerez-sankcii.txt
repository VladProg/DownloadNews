Найбільша у світі криптобіржа Binance закрила для росіян можливість купівлі та продажу доларів та євро через свій P2P-сервіс.

Як передає Укрінформ, про це повідомляє Forbes.
Біржа пояснила своє рішення запровадженням десятого пакету санкцій ЄС проти росії.
Крім того, Binance заборонила громадянам ЄС купувати та продавати рублі за P2P.
"Для продовження використання Binance P2P користувачі можуть обирати інші доступні фіатні валюти", - зазначив представник біржі.
При цьому росіяни можуть, як і раніше, використовувати рублі на криптомайданчику.
Зазначається, що P2P-сервіси Binance та інших криптобірж росіяни почали активно використовувати у 2022 році як інструмент для переказу грошей за кордон — після того, як звичайні SWIFT-перекази робити стало складніше.
За допомогою таких сервісів можна переказати кошти з одного криптогаманця на інший або купити криптовалюту.
P2P - технологія онлайн-переказу коштів із картки на карту.
Як повідомляв Укрінформ, 25 лютого Європейський Союз ухвалив десятий пакет санкцій проти росії.