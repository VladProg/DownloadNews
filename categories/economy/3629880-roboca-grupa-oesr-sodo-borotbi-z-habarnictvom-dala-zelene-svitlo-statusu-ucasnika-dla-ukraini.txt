Робоча група Організації економічного співробітництва та розвитку (ОЕСР) щодо боротьби з хабарництвом проголосувала за надання Україні статусу учасника цієї спільноти.

Як передає Укрінформ, про це Керівник Офісу Президента Андрій Єрмак написав у Телеграмі.
“Робоча група ОЕСР щодо боротьби з хабарництвом в міжнародних ділових операціях дала “зелене світло” та проголосувала “за” надання Україні статусу учасника групи. Тепер чекаємо на фінальне затвердження рішення комітетом зовнішніх зв’язків”, - написав Єрмак.
Він пояснив, що прийняте рішення відкриває шлях Україні до найвищого антикорупційного стандарту в світі та до групи найбільш успішних країн у сфері боротьби з корупцією.
Він зауважив, що це важлива робота “нашої команди” та висловив подяку за роботу.
Як повідомлялося, ОЕСР об’єднує 37 найрозвиненіших країн світу. Метою її діяльності є створення найкращих рішень для державної політики, яка сприятиме економічному процвітанню, рівним можливостям та добробуту для всіх.
ОЕСР не є суто економічною організацією. Її експертиза та діяльність охоплюють також питання регіонального розвитку, охорони здоров’я, освіти, захисту навколишнього середовища, антикорупції тощо.