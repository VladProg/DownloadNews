Ймовірність блекауту на території Євросоюзу є дуже високою, оскільки "для путіна хакерські атаки на західні енергосистеми є інструментом гібридної війни".

Як передає Укрінформ, про це заявила федеральна міністерка оборони Австрії Клаудіа Таннер в інтерв’ю німецькому виданню Die Welt.

"Ймовірність того, що найближчим часом в деяких частинах Європейського Союзу станеться блекаут, є дуже високою. Питання не в тому, чи він буде, а в тому – коли. Ризик повсемісного відключення електроенергії знову значно зріс у зв'язку з війною в Україні: для путіна хакерські атаки на західні енергосистеми є інструментом гібридної війни. Не треба робити вигляд, що це лише теорія", - сказала Таннер.
З огляду на це вона наголосила, що потрібно "готуватися до відключень електроенергії і в Австрії, і в Європі".
За словами міністерки, в Австрії ще з 2020 року відбувається систематичне інформування громадян про загрозу блекауту.
"Поліція, пожежники, спілки цивільної оборони та військовослужбовці регулярно проводять спільні навчання, іноді із залученням муніципалітетів та шкіл. Ми повсюдно розповсюджуємо невеликі брошури ("Блекаут – що далі?") у громадських місцях, в яких даємо людям поради, як поводитися у випадку відключення електроенергії та як вчасно вживати заходи, наприклад, зберігаючи певні продукти харчування", - повідомила Таннер.
Вона додала, що у збройних силах Австрії також регулярно практикуються навчання щодо дій у випадку блекауту. "Ми інвестуємо загалом €180 мільйонів до 2025 року для розширення 100 так званих самодостатніх казарм, які мають достатньо енергозабезпечення і можуть бути самодостатніми протягом щонайменше двох тижнів. Крім того, 12 казарм розширюються як "острівці безпеки", щоб вони могли бути контактними пунктами для цивільних помічників і правоохоронних органів у разі виникнення кризи", - додала міністерка.
Як повідомляв Укрінформ, Президент України Володимир Зеленський заявив, що росія завдає ударів по енергосистемі України та хоче добитися блекауту в Україні, аби мати бодай якийсь привід заявити про "перемогу" в Україні та "поразку Європи та всього нашого демократичного спротиву".