Кабінет Міністрів затвердив постанову про продовження та необхідне фінансування ініціативи Президента України Grain from Ukraine, щоб країна залишалася одним із гарантів світової продовольчої безпеки.

Про це Прем’єр-міністр України Денис Шмигаль сказав на засіданні уряду у вівторок, передає кореспондент Укрінформу.
«У сфері міжнародного співробітництва затверджуємо сьогодні також постанову про продовження та необхідне фінансування ініціативи Президента України Grain from Ukraine. Наша країна залишається одним із гарантів світової продовольчої безпеки. Буквально цього тижня відвантажили чергове судно із 30-ма тисячами тонн гуманітарної пшениці для Ємену. Виділяємо необхідні кошти, аби ініціатива продовжувалася», - сказав Шмигаль.
За його словами, буде закуплено додатково 125 тисяч тонн пшениці або кукурудзи, яка потім буде доставлена як гуманітарний вантаж у країни Африки. Загалом у межах зернової ініціативи Україна відправила вже понад 25 млн тонн агропродукції через чорноморські порти.
«І ми розраховуємо не лише на продовження, але й на розширення цього проєкту», - додав Прем'єр-міністр.
Як повідомлялося, Україна запустила ініціативу Grain from Ukraine (Зерно з України), в рамках якої до середини року близько 60 суден з українським зерном планується направити до найбідніших країн Африки.