Кабінет Міністрів схвалив необхідні зміни, які були необхідні для старту процесу великої приватизації через систему Prozorro.Продажі, зокрема, встановлено технічні вимоги до е-майданчиків.

Як передає Укрінформ, відповідні зміни були затверджені на засіданні уряду, повідомляє пресслужба Мінекономіки.
"Було затверджено постанову, якою встановлюється порядок авторизації та організації проведення електронних аукціонів з продажу об’єктів великої приватизації", - йдеться в повідомленні.
Також запроваджено положення, спрямовані на убезпечення електронних аукціонів від їх зриву недобросовісними учасниками.
«Найближчим часом ми плануємо запустити процес великої приватизації, який має суттєво збільшити надходження до державного бюджету. Також це матиме позитивний вплив на відновлення та економічне зростання через ефективне управління майном, покращення бізнес-клімату та залучення інвестицій. Зараз ми внесли відповідні технічні зміни, щоб запустити торги через систему онлайн-аукціонів Prozorro.Продажі», - пояснив заступник міністра економіки Олексій Соболев.
За його словами, затверджені урядом зміни визначають технічні вимоги до електронних маркетплейсів, які матимуть право працювати з великою приватизацією. Загалом на сьогодні в системі Прозорро.Продажі таких маркетплейсів акредитовано понад 40, однак працювати з великою приватизацією зможуть лише ті з них, які будуть відповідати цим відповідним вимогам.
Також зміни, які ухвалив уряд, мають вдосконалити проведення онлайн-торгів з малої приватизації, щоб зменшити кількість недоброчесних учасників, які зривають аукціони з продажів держмайна.
Так, тепер учасник електронного аукціону, який посів друге місце за підсумками торгів, не матиме права відмовитися від очікування рішення щодо першого переможця.
Якщо ж недоброчесні учасники торгів, які посіли перше або друге місця, відмовлятимуться від сплати суми за актив, державний бюджет отримуватиме гарантійні внески обох учасників – майже 40% від стартової ціни обʼєкта.
Як повідомлялось, за пʼять років впровадження реформи малої приватизації Україна заробила від продажу державного та комунального майна через онлайн-аукціони Prozorro.Продажі майже 14 млрд грн до бюджетів різних рівнів, з яких майже 3 млрд грн - після повномасштабного вторгнення. Найдорожчий актив малої приватизації, проданий після 24 лютого 2022 року, - готель «Ермітаж»; його Фонд держмайна України реалізував за 311 млн гривень.