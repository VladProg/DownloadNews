Прем'єр-міністр Денис Шмигаль провів нараду із профільними відомствами, під час якої доручив підрахувати збитки, яких завдала Росія війною Україні.

Про це глава уряду повідомив у Телеграмі, передає Укрінформ.
«Росія повинна відшкодувати всі збитки, завдані війною. Координуємо роботу, щоб це було невідворотнім для агресора. Під час наради з Мін'юстом, Мінінфраструктури, Мінреінтеграції заслухав інформацію щодо структури та класифікації заподіяної шкоди, яка буде запропонована міжнародним партнерам», - зазначив Шмигаль.
За його словами, в пріоритеті - людиноцентричний підхід. Завдання полягає у тому, аби максимально врахувати всі можливі втрати кожного громадянина. У полі зору влади також лежать збитки економіки, людського капіталу, підприємств. Як на рівні держави, так і на рівні громад.
Присутні обговорили функціонування та наповнення відповідних реєстрів. Всі дані фіксуються різними органами та будуть взаємодіяти з Міжнародним реєстром збитків, який був створений у травні на саміті Ради Європи.
«За підсумками наради дав необхідні доручення відповідальним міністерствам. Змусимо Росію за все заплатити», - підкреслив Прем'єр-міністр.

Як повідомлялося, на початку року глава уряду зазначав, що збитки, завдані Україні внаслідок війни, перевищують 700 млрд доларів, потреби на відновлення зростають. Він упевнений в тому, що ця сума буде значно вищою, адже атаки Росії на інфраструктуру тривають.