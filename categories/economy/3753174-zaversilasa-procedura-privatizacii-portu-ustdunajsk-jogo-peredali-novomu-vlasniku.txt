Фонд державного майна України та ТОВ «Еліксир Україна» підписали акт приймання-передачі єдиного майнового комплексу ДП «Морський торговельний порт Усть-Дунайськ», аукціон з продажу якого відбувся в січні 2023 року.

Про це повідомляє пресслужба ФДМУ, передає Укрінформ.
«Підписано акт приймання-передачі єдиного майнового комплексу ДП «Морський торговельний порт Усть-Дунайськ». Новим власником порту офіційно стала компанія «Еліксир Україна», - йдеться в повідомленні.
МТП Усть-Дунайськ був проданий на відкритому аукціоні ще в січні 2023 року за 201 млн грн. Переможець також сплатив ще 40,2 млн грн ПДВ.
Зазначається, що 1 серпня ТОВ «Еліксир Україна» та Адміністрація морських портів України уклали меморандум, в якому визначили умови перебування на території порту інших суб’єктів господарювання.
Сторони досягли згоди щодо необхідності створення сприятливих умов для залучення приватних інвестицій у розвиток сучасної інфраструктури в морський порт Усть-Дунайськ та визнали необхідність дотримання законодавства України про захист економічної конкуренції.
Як зауважують у ФДМУ, це стало відправною точкою для вирішення питання про надання дозволу Антимонопольного комітету України на концентрацію.
Новий власник зацікавлений у стратегічному розвитку порту, збільшенню обсягів перевалки, модернізації складів та придбанні сучасної перевантажувальної техніки, зазначили у Фонді. У довгостроковій перспективі компанія прагне докласти зусиль для об’єднання водними шляхами річок Дунай і Дніпро, щоб зняти навантаження з доріг України, а також побудувати в порту зерновий елеватор на 50 тис. т.
Як повідомлялося, для збільшення обсягів вантажопереробки портів Дунайського регіону Кабінет Міністрів ухвалив рішення про збільшення межі акваторії морського порту Усть-Дунайськ.
Фото з відкритих джерел