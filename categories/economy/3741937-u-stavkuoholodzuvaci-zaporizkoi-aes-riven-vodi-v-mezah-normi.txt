У ставку-охолоджувачі Запорізької АЕС рівень води в межах допустимої норми, наслідки підриву Каховської ГЕС продовжують спостерігати та досліджувати.

Як передає Укрінформ, про це голова Запорізької обласної військової адміністрації Юрій Малашко повідомив у Телеграмі.
«Щодо наслідків підриву Каховської ГЕС для Запорізького регіону. Рівень води в нижньому б’єфі - 11,86 м, що є нижчим від норми на 2,64 м. У ставку-охолоджувачі Запорізької АЕС рівень води в межах допустимої норми», - написав очільник області.
Він зазначив, що питна вода подається в штатному режимі без перебоїв, дослідження якості питної води відхилень від нормативів не мають.
«Заморних явищ в акваторії Каховського водосховища та на інших ділянках р. Дніпро не виявлено. Ситуація на контролі!», - підсумував Малашко.
Як повідомлялося, уночі 6 червня російські війська підірвали греблю Каховської ГЕС.
Фото: Костянтин Ліберов