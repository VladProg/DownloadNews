З початку 2023 року Фонд державного майна залучив для держави 6,2 млрд грн, найбільше – через приватизаційні аукціони.

Про це повідомила пресслужба Фонду у Фейсбуці, передає Укрінформ.
«6,2 млрд грн заробив ФДМУ для держави з початку 2023 року. Це результат роботи ФДМУ в напрямках приватизації, оренди та управління держпідприємствами», - йдеться в повідомленні.
Найбільше коштів до бюджету у цей період було залучено від приватизації державних активів - 2,916 млрд грн.
Ще 523 млн грн становили надходження ПДВ від продажу об’єктів, 636 млн грн – кошти від оренди держмайна, 2,12 млрд грн – чистий прибуток та податки держпідприємств
У Фонді нагадали, що серед найдорожчих проданих активів станом на 8 листопада - готель «Ермітаж» у Києві (311 млн грн), Рівнеторф (205 млн грн) та порт «Усть-Дунайськ» (201 млн грн).
Як повідомлялося, на листопад вже заплановане проведення пів сотні онлайн-аукціонів з приватизації, сумарна стартова вартість всіх лотів становить майже 133 млн грн.