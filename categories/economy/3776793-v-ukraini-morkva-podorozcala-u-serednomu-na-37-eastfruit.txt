В Україні відпускні ціни на моркву від початку тижня зросли в середньому на 37% - до 6-10 гривень за кілограм.

Як передає Укрінформ, про це повідомляє EastFruit.
"Тільки з початку поточного тижня морква на українському ринку подорожчала в середньому на 37%, і сьогодні виробники готові відвантажувати дану продукцію по 6-10 грн/кг ($0,17-0,28/кг)", - йдеться у повідомленні.
За словами ключових гравців ринку, зростанню цін на моркву сприяє помітне підвищення торгової активності в цьому сегменті.
Водночас більшість господарств призупинили продажі моркви високої якості в очікуванні ще більшого зростання цін і заклали основний обсяг урожаю на зберігання. До реалізації вони пропонують тільки надлишки, внаслідок чого пропозиція цього коренеплоду на ринку дещо скоротилася.
За даними EastFruit, незважаючи на таке стрімке подорожчання, станом на 17 жовтня 2023 року моркву в Україні пропонували до продажу в середньому на 52% дешевше, ніж в аналогічний період минулого року.
Учасники ринку не виключають, що тенденція зростання цін може бути тимчасовим явищем. На їхню думку, подальше подорожчання може мотивувати фермерів почати розпродаж моркви зі сховищ, що призведе до збільшення поставок і, як результат, до зниження цін.
Як повідомлялося, впродовж другого тижня жовтня 2023 року ціни на моркву в Україні знизились в середньому на 26% у порівнянні з попереднім тижнем.