За січень - вересень 2022 року порівняно з аналогічним періодом 2021 року експорт товарів скоротився на 31,4 %, до 33,06 млрд дол., імпорт – на 23,7%, до 38,48 млрд дол.

Як передає Укрінформ, про це повідомляє Державна служба статистики.
Зазначається, що за 9 місяців 2022 року експорт товарів з України становив 33 065,5 млн дол., або 68,6% порівняно із 9 місяцями 2021 року. Імпорт товарів в Україну становив 38 484,2 млн дол., або 76,3%. Негативне сальдо становило 5 418,7 млн дол. (за січень - вересень торік цей показник також був негативним і становив 2 264,0 млн дол.).
Зовнішньоторговельні операції проводились із партнерами із 227 країн світу.
Найбільше у січні - вересні 2022 року Україна продала на зовнішніх ринках продуктів рослинного походження, у тому числі зернових (на 8,87 млрд дол.); металів, у тому числі чорних, та виробів з них (5,099 млрд дол.); жирів та олій тваринного або рослинного походження (на 4,29 млрд дол.). Їхня частка у загальному обсязі експорту становить, відповідно, 26,8%, 15,4% і 13%.
Основними товарними позиціями українського імпорту за січень-вересень 2022 року були палива мінеральні, нафта і продукти її перегонки (на 9,24 млрд дол.) і машини, обладнання та механізми (на 6,10 млрд дол.). Їхня частка у загальному українському імпорті товарів становила, відповідно, 24% та 15,9%.
Як повідомляв Укрінформ, за даними Держстату, за січень - вересень 2021 року порівняно з аналогічним періодом 2020 року імпорт товарів збільшився на 31,9%, до 50,35 млрд дол., експорт – на 38,2%, до 48,38 млрд дол.