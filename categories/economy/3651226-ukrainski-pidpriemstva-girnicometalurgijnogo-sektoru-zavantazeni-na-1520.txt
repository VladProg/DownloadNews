Український гірничо-металургійний сектор зазнав суттєвого падіння: металургійні підприємства завантажені в середньому на 15%, гірничорудні – на 20%.

Про це під час дискусії «Що з металургією?» повідомив президент ОП «Укрметалургпром» Олександр Каленков у Фейсбуці, передає Укрінформ.
«За підсумками року ми виходимо приблизно на 30% до показників 2021 року. Але ці цифри нікого не мають вводити в оману, бо до загальної калькуляції увійшли показники за січень і лютий, коли була ще відносно непогана світова кон'юнктура, а у нас не почалися воєнні дії. Насправді наші металургійні підприємства завантажені приблизно на 15%, гірничорудні – на 20%. Це такий удар, після якого нам буде дуже важко оправитися», - сказав Каленков.
За його словами, проблеми в галузі почалися ще у 2014 році, коли Україна почала втрачати промислові підприємства на сході через окупацію росією, довелося перебудовувати логістику. Але нищівного удару сектор зазнав саме у лютому 2022 року.
Каленков зауважив, що перше скорочення виробництва почалося у перші дні війни з міркувань безпеки персоналу, адже значна кількість металургійних підприємств опинилися на межі бойових зіткнень – Маріуполь, Запоріжжя, пізніше Кривий Ріг. Потім додалися економічні фактори. Оскільки галузь була завжди експортоорієнтованою – Україна експортувала близько 50% гірничо-рудної і 80% металургійної продукції – на її роботу вплинула, в першу чергу, світова кон'юнктура. Ціни на глобальних ринках почали падати. А другою важливою складовою є логістика, вартість якої з початком війни зросла у 4-5 разів. Галузь опинилися в так званих ножицях: ціни падають, собівартість продукції зростає, доставити її до клієнтів через блокаду морських портів неможливо. Це все і вплинуло на загальний негативний результат.
Він зазначив, що врешті-решт географію експорту довелося суттєво перебудувати.
«Для нас завжди «домашнім» ринком був європейський, куди ми поставляли близько третини продукції. У 2022 році до країн ЄС було експортовано вже більше 60%, до інших європейських країн - близько 10%. Ще десь 10-15% - це Туреччина і інші країни. З втратою доступу до українських портів поставляти нашу продукцію у віддалені країни стало набагато складніше. Навіть якщо ми її переправляємо до Європи через західні прикордонні переходи, європейські порти не завжди можуть справитися з цим потоком», - сказав Каленков.
Як повідомлялося, протягом 2022 року металургійні підприємства України виробили 6,26 млн т сталі, що на 70,7% менше показника 2021 року. Також повідомлялося, що Україна торік експортувала на 45,9% менше залізної руди порівняно із 2021 роком, у грошовому виразі експорт зменшився на 57,8%.