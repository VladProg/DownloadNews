Ціни на нафту еталонних марок у п'ятницю, 31 березня, знижуються після підвищення на день раніше до максимальних рівнів з середини березня.

Як передає Укрінформ, про це повідомляє enkorr.
Котирування червневих ф'ючерсів на сорт Brent на лондонській біржі ICE Futures становлять $78,43 за барель, що на $0,17 (на 0,22%) нижче за рівень на закриття попередньої сесії. За підсумками торгів у четвер травневі контракти здорожчали на $0,99 (на 1,3%) – до $79,27 за барель.
Ціна ф'ючерсів на нафту WTI на травень на електронних торгах Нью-Йоркської товарної біржі (NYMEX) торгується на рівні $74,3 за барель, що на $0,07 (на 0,09%) нижче за підсумкове значення попередньої сесії. Вартість контракту на день раніше піднялася на $1,4 (на 1,9%) – до $74,37 за барель.
При цьому Brent і WTI завершують «у плюсі» другий тиждень поспіль.
Учасники торгів продовжують оцінювати можливі дії центральних банків світу для боротьби з інфляцією у світлі нещодавньої кризи у банківській сфері, пише Trading Economics.
«Якщо дані з США не почнуть подавати сигнали рецесії, а ринок загалом демонструватиме схильність до ризику, відновне ралі нафти може тривати завдяки менш агресивному Федрезерву, долару, який трохи здешевшав, і сподіванням на відновлення економіки Китаю», – вважає керуючий партнер SPI Asset Management Іннес.
Трейдери також чекають на підсумки засідання міністерського моніторингового комітету ОПЕК+, яке відбудеться в понеділок.