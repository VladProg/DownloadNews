Заборона на експорт гречки з України діятиме до кінця 2022 року.

Про це заявив перший заступник міністра аграрної політики та продовольства України Тарас Висоцький, передає Укрінформ з посиланням на пресслужбу відомства.
«До кінця року заборона на експорт гречки діятиме однозначно, чи буде вона продовжена з січня 2023 року, ми зрозуміємо наприкінці листопада, оскільки її збір досі триває. Коли ми побачимо, що виробництво, яке було прогнозовано на рівні 140 тис. тонн, буде вже у нас в коморі, тоді можна буде про щось говорити. Але вільного експорту точно не може бути», – зазначив він.
Висоцький додав, що для внутрішнього споживання українцям потрібно 110 тис. тонн гречки. Він також пояснив, чому зниження ціни на гречку відбувається більш поступово, ніж це було прогнозовано.
«У вересні було аномально багато опадів і фактично на 2–3 тижні збір усіх культур зупинився, у тому числі й гречки. Влітку було очікування, що урожай аграрії зберуть ще у вересні, а в жовтні він уже потрапить на ринок. Тому кінцевий ефект ціни буде досягнутий для споживача у листопаді», – наголосив урядовець.
За його словами, в Україні не очікується дефіцит інших круп, адже їх виробництво на 99% є вітчизняним і його вистачає для забезпечення внутрішнього попиту.
Як повідомляв Укрінформ, уряд на час дії воєнного стану обмежив експорт агропродукції, дефіцит якої можливий в Україні, зокрема гречки жита та вівса.