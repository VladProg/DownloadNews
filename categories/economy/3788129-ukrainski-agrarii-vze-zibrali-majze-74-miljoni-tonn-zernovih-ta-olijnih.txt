Українські аграрії станом на 17 листопада 2023 року зібрали майже 74 млн т нового врожаю зернових та олійних культур.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що збір зернових та зернобобових культур проведено на площі 10,104 млн га при врожайності 53,2 ц/га. Загалом вже намолочено понад 53,78 млн т зерна.

Українські аграрії станом на 17 листопада намолотили: 23,707 млн т кукурудзи з понад 3,195 млн га (врожайність - 74,2 ц/га), 22,409 млн т пшениці з 4,694 млн га (врожайність – 47,7 ц/га), 5,89 млн т ячменю з понад 1,504 млн га (врожайність – 39,2 ц/га) та 398,2 тис. т гороху зі 154,4 тис. га (врожайність – 25,8 ц/га).
Гречки зібрано 207,1 тис. т зі 139,6 тис. га (врожайність – 14,8 ц/га). Проса намолочено 179 тис. т зі 79,2 тис. га (врожайність – 22,6 ц/га). Інших зернових та зернобобових культур намолочено 991 тис. т зі 337,4 тис. га.
В Україні станом на 17 листопада зібрано 20,239 млн т олійних культур з понад 8,139 млн га. Соняшнику вже зібрано 11,586 млн т насіння з понад 4,947 млн га (врожайність – 23,4 ц/га). Сої намолочено 4,75 млн т із понад 1,796 млн га (врожайність – 26,4 ц/га). Ріпаку намолочено 4,005 млн т зі 1,396 млн га (врожайність – 28,7 ц/га).
Станом на 17 листопада в Україні вже накопано понад 10,816 млн т цукрових буряків зі 227,1 тис. га при врожайності 476,2 ц/га.
Аграрії Запоріжжя та Миколаївщини завершили збирання всіх сільськогосподарських культур.
Як повідомляв Укрінформ, Українська зернова асоціація прогнозує, що у 2023 році в Україні буде зібрано 81,6 млн т зернових та олійних культур.