Український агросектор в умовах воєнного стану продовжує працювати і навіть розвиватися.

На цьому наголосив перший заступник міністра аграрної політики та продовольства України Тарас Висоцький під час робочої наради з актуальних питань проведення весняно-польових робіт 2023 року в умовах воєнного стану, передає Укрінформ з посиланням на Мінагрополітики.
Висоцький наголосив, що цьогорічна посівна кампанія в умовах війни має низку викликів. Попри це, українські аграрії вже адаптувались до роботи в умовах воєнного стану, агросектор працює і навіть розвивається наскільки це можливо тепер.
«Такий складний виклик, як логістичний, уже не є настільки дорогим, як це було раніше. Ми бачимо здешевлення логістики на всіх етапах: вартості вагонів-зерновозів, перевозки, фрахту тощо. Зернова ініціатива за активної роботи керівництва держави продовжена. Тому аграрії можуть із впевненістю дивитися в наступний день», – зазначив Висоцький.
Також він нагадав про низку урядових ініціатив, спрямованих на допомогу аграріям, зокрема, про програму пільгового кредитування, яка була продовжена до 31 березня 2024 року.
Ще одним важливим аспектом підтримки, за словами Висоцького, є запроваджена урядова програма грантів, що була розпочата у 2022 році.
«Програма діє з минулого року, буде реалізовуватися і цьогоріч. Вона фокусується на розвитку садівництва й тепличного господарства. Аграрії можуть збільшувати площу насаджень усіх видів ягід та плодів. І аналогічно рухатися в тепличному напрямі», – підкреслив урядовець.
Як повідомлялося, урядова програма «Доступні кредити 5-7-9%» стартувала 1 лютого 2020 року. Надання однієї з трьох можливих ставок за кредитом у межах цієї програми залежить від розміру бізнесу позичальника та терміну його діяльності.
Міністерство аграрної політики та продовольства України розробило програми безповоротних грантів для аграріїв, які були затверджені у червні 2022 року. Програми стосуються розвитку садівництва, ягідництва та виноградарства, а також тепличних господарств. Основна мета цих програм – підтримка агровиробників, створення робочих місць та забезпечення продовольчої безпеки.