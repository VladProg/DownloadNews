Україна обурена, але не здивована заявою росії щодо припинення її участі в Чорноморській зерновій ініціативі, зазначив у понеділок на засіданні Ради Безпеки постійний представник України при ООН Сергій Кислиця.

Про це передає власний кореспондент Укрінформу у Нью-Йорку.

«Ця заява не стала несподіванкою, оскільки росія ніколи не відмовлялася від загострення продовольчої кризи як інструменту тиску і шантажу на світ», - сказав він.
Раніше вже лунали погрози москви відмовитися від цієї ініціативи, зауважив постпред. Вона вдається до блокування проходу суден по експортному коридору зерна ще з вересня.
За даними Міністерства інфраструктури України, станом на 30 жовтня в коридорі простоювало 218 вантажних суден, причому деякі з них чекали там більш як три тижні. Відтоді 95 суден із зерном уже покинули українські порти й зараз очікують огляду перед відбуттям до кінцевого пункту призначення, 101 судно чекає огляду перед прибуттям в українські порти, решта 22 - виходу з українських портів.
«Це абсолютно навмисна блокада з боку росії... Її намір гранично ясний - змусити Україну поступитися вимогам кремля шляхом шантажу, щоб повернути загрозу масштабного голоду в всьому світі», - додав Кислиця.
За його словами, «крокодилячі сльози путінського представника не приховують цинізму його господарів та їхньої цілковитої зневаги» до нагальних потреб мільйонів людей у різних куточках світу. Понад 2 млн тонн продовольства нині перебуває на борту суден, що заблоковані в зерновому коридорі. Через це доступ до продовольства погіршився щонайменше для 7 млн споживачів, пояснив постпред.
Він також нагадав, що при цьому росія активно краде українське зерно на окупованих територіях.
Кислиця підкреслив, що Україна залишається відданою сумлінному виконанню своїх зобов'язань у рамках Чорноморської зернової ініціативи.
Як передавав Укрінформ, у понеділок Радбез ООН зібрався на вимогу росії для обговорення її виходу з зернової ініціативи.
рф звинуватила Україну і Британію в «теракті проти кораблів чорноморського флоту» й заявила про вихід із Чорноморської зернової ініціативи.
Вранці 29 жовтня на рейді тимчасово окупованого Севастополя пролунали вибухи. Україна не підтверджує свою причетність до них.
У Стамбулі 22 липня на пропозицію ООН Туреччина та Генсекретар ООН Антоніу Гутерреш підписали Ініціативу про безпечне транспортування зерна та продуктів з портів «Одеса», «Чорноморськ» та «Південний». Гутерреш закликав продовжити термін дії Чорноморської зернової ініціативи, що спливає 22 листопада.