Державна податкова служба у 2022 році перерахувала до державного бюджету 698,7 млрд грн, що на 46,6 млрд грн більше порівняно з показниками 2021 року.

Як передає Укрінформ, про це повідомляє Державна податкова служба.
"До державного бюджету надійшло 698,7 млрд грн, що на 46,6 млрд грн, або на 7,2 відс. перевищує відповідний показник 2021 року. До місцевих бюджетів – 392,7 млрд грн, що на 51,5 млрд грн, або на 15,1 відс. більше ніж у 2021 році", - йдеться в повідомленні.
Зазначається, що у 2022 році надходження до зведеного бюджету по платежах, що контролюються ДПС, становлять 1 091,4 млрд грн, це на 98,2 млрд грн, або на 9,9% більше ніж у 2021 році.
У минулому році відшкодовано ПДВ на рахунки платників – 84,6 млрд грн.
Як повідомляв Укрінформ, Державна митна служба України за січень - грудень 2022 року перерахувала 300,8 млрд грн митних платежів до державного бюджету.
Фото: Shutterstock