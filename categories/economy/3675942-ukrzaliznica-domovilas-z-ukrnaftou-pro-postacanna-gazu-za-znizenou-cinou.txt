АТ «Укрзалізниця» і ПАТ «Укрнафта» 27 лютого підписали прямий договір на постачання газу, що дозволить лише в березні зекономити українському перевізнику 47 млн грн.

Про це повідомляє Укрінформ з посиланням на пресслужбу УЗ.
Зазначається, що за вказаним договором ПАТ «Укрнафта» готове постачати газ АТ «Укрзалізниця» за ціною, яка на 23% менша від поточної, отриманої від трейдерів на відкритому та конкурентному аукціоні.
«Ми знаходимося у постійному пошуку можливостей зекономити навіть за тими позиціями закупівель, де вже є рамкові контракти. Отримана на закупівлі газу економія тільки в березні становитиме 47 млн грн. Це гроші, які будуть використовуватися для подолання наслідків російської агресії», - зазначив член правління УЗ Євген Лященко.
Зараз УЗ вивчає можливість укладення прямих контрактів з іншими виробниками й постачальниками продукції, необхідної для безперебійної роботи залізничної галузі.
Як повідомлялося, 10 лютого залізниці України та Республіки Молдова домовилися про поглиблення співпраці між залізницями країн для збільшення обсягів вантажоперевезень, а також залучення українських фахівців до ремонту та відновлення залізничної інфраструктури Молдови.