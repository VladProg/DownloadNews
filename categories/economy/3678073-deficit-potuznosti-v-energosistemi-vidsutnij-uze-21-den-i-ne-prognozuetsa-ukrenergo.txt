Дефіцит потужності в українській енергосистемі відсутній вже 21 день поспіль і наразі не прогнозується.

Як передає Укрінформ, про це в Телеграмі повідомляє НЕК "Укренерго".
Споживання електрики знизилось, що є характерним для вихідного дня. Потреба в електроенергії повністю забезпечується виробництвом на українських електростанціях та несуттєвим імпортом, зауважили в компанії.
Працюють усі види електростанцій в енергосистемі. Обсяг наявних доступних потужностей генерації сприяє підвищенню її операційної безпеки.
Мережевих обмежень у мережах Укренерго, що спричиняли б необхідність обмеження споживачів, в областях наразі немає, але при зміні ситуації в енергосистемі та різкому зростанні споживання можливе застосування відключень, ідеться в повідомленні.
Ремонтні бригади Укренерго в неділю, 5 березня, розпочнуть додаткові ремонтні роботи на енергооб’єктах в Одеській області, які дозволять підвищити надійність живлення Одеського регіону. Підготовчі роботи вже почалися. Це складні роботи на високовольтному обладнанні, тому упродовж неділі, а також у понеділок можливі тимчасові обмеження споживання.
"Роботи проводяться на енергооб’єктах, які були неодноразово пошкоджені ворожими обстрілами і можуть мати приховані пошкодження. Тому навіть їх відновлення функціонування, на жаль, не виключає ризиків виникнення відмов інших елементів мережі, які живлять Одесу, що можуть статися під час проведення ремонтних робіт", - зазначили в Укренерго і додали, що про завершення робіт буде повідомлено.
Як нагадали в компанії, росіяни випустили тисячі ракет та дронів по енергосистемі, понад 200 з них влучили у підстанції. Деякі підстанції були атаковані по 4-5 разів. "Ми щоденно працюємо над відновленням пошкодженого обладнання. Але для відновлення надійності електропостачання, яке було до вторгнення, все ще треба багато часу та ресурсів", - наголосили в Укренерго.
Як повідомляв Укрінформ, Прем'єр-міністр України Денис Шмигаль заявив, що влада планує до початку наступного опалювального сезону фізично убезпечити енергетичні об’єкти від атак ворога.