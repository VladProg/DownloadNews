Для продовження розвитку програми зі світової продовольчої безпеки уряд Іспанії надасть Україні ще 14,5 млн євро.

Про це під час брифінгу в порту «Чорноморськ» заявив Надзвичайний і Повноважний Посол Королівства Іспанія в Україні Рікардо Лопес-Аранда Хагу, передає Укрінформ.
«Минулого вересня голова уряду Іспанії на генеральній асамблеї ООН проголосив, що Іспанія надасть більш ніж 236 млн євро на виконання цієї програми. І зараз Іспанія ще додасть 14,5 млн євро», - повідомив посол.
За словами представника Іспанії, агресія росії проти України мала великий вплив на інші країни й поставила під загрозу світову продовольчу безпеку.
«Ця програма показує, як Україна протягує руку дружби своїм друзям, які потребують допомоги. Мені дуже приємно, що Іспанія змогла долучитися до цієї програми», - заявив посол.
Він додав, що Іспанія продовжить надавати Україні мілітарну й гуманітарну допомогу.
Посол Іспанії разом з міністром розвитку громад, територій та інфраструктури України Олександром Кубраковим, міністром аграрної політики та продовольства України Миколою Сольським, Надзвичайним і Повноважним Послом США в Україні Бріджит Брінк, тимчасовим повіреним у справах Посольства Франції в Україні Бенжаменом Рорігом та заступником директора Всесвітньої продовольчої програми в Україні Маріанною Уорл відвідали порт «Чорноморськ», в якому готується до відправки до Ємену судно Negmar Cicek.






Шосте судно за програмою Grain from Ukraine відправляється з порту / Фото: Ніна Ляшонок, Укрінформ

















































Як повідомлялося, у Міноборони Іспанії заявили, що до кінця наступного тижня в Україну буде відправлено перші шість сучасних бойових танків Leopard 2A4.