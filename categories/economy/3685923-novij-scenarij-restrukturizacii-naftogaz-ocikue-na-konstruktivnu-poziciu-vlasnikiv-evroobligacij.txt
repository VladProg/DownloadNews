НАК «Нафтогаз України» розраховує на конструктивну позицію тримачів єврооблігацій щодо запропонованого раніше сценарію реструктуризації.

Як передає Укрінформ, про це повідомляє пресслужба компанії.
«Стратегічна мета Нафтогазу – відновлення довіри партнерів компанії. Наразі чекаємо на зворотній зв’язок тримачів єврооблігацій. Впевнений, скоро знайдемо рішення, яке підійде і нашій країні, і бондхолдерам», - наголосив голова правління НАК Олексій Чернишов.
За його словами, наразі компанія спільно з фінансовим радником Lazard Frères SAS опрацьовує зворотній зв’язок інвесторів для підготовки вже формальної пропозиції з реструктуризації.
Чернишов додав, що на формування робочого сценарію передусім вплинули два важливих фактори: позиція власників єврооблігацій, наскільки це дозволяє ситуація, а також обмеження, накладені урядом у зв’язку з війною, та пов’язані з нею руйнування інфраструктури компанії.
Як повідомлялось, у липні 2019 року Нафтогаз залучив фінансування на міжнародному ринку капіталу через випуск єврооблігацій на суму 600 млн євро та 335 млн дол. Компанія розмістила п’ятирічні облігації в євро з дохідністю 7,125% та трирічні в доларах з дохідністю 7,375%.
Через три місяці, у листопаді, НАК розмістив 7-річні єврооблігації на суму 500 млн дол. під 7,625% річних. Загальний обсяг всіх трьох випусків євробондів оцінюється в близько 1,5 млрд доларів.
Вже у липні 2022 року уряд пішов на дефолт за єврооблігаціями Нафтогазу, не дозволивши виконати зобов’язання перед держателями євроблігацій щодо здійснення необхідних платежів для сплати основної суми і відсотків (щодо випуску 2022) та відсотків (щодо випуску 2024 року).
Вже 10 березня 2023 року НАК запропонував інвесторам новий сценарій реструктуризації боргових зобов’язань Нафтогазу за єврооблігаціями з терміном погашення у 2022 та 2026 роках.