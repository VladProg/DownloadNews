Korea Airports Corp. (KAC) та Hyundai Engineering & Construction Co. у неділю підписали меморандум про участь у проєкті реконструкції аеропорту «Бориспіль».

Як передає Укрінформ, про це повідомляє Yonhap.
Згідно з укладеним у Варшаві тристороннім меморандумом про взаємопорозуміння, підписаним компаніями із міжнародним аеропортом «Бориспіль», КАС, державний оператор аеропортів Південної Кореї, надасть навігаційне обладнання для відновлення безпеки та консультаційні послуги із управління аеропортом.
У свою чергу компанія Hyundai відповідатиме за проєктування, закупівлі та будівництво.
Південнокорейські компанії запевнили, що аеропорт «Бориспіль» надаватиме їм інформацію, яка стосується втілення проєкту з відновлення.
Як повідомляв Укрінформ, Японське Агентство реконструкції, яке має багаторічний досвід успішного відновлення масштабних пошкоджень після стихійного лиха, заявило у жовтні про готовність допомагати Агентству відновлення України у відбудові та у кількох напрямках реалізації проєктів.