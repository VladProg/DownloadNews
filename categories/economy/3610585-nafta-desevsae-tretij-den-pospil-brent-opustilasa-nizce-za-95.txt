Ціни на нафту знижуються у середу, 9 листопада, третю сесію поспіль на побоюваннях щодо попиту на енергоносії у Китаї, найбільшому імпортері палива у світі.

Як передає Укрінформ, про це повідомляє enkorr.
Січневі ф'ючерси на Brent здешевшали на лондонській біржі ICE Futures на $0,38 (0,4%), до $94,98 за барель. У вівторок Brent здешевшала на $2,56 (2,6%), до $95,36 за барель.
Грудневі ф'ючерси на WTI знизилися в ціні на Нью-Йоркській товарній біржі (NYMEX) на $0,47 (0,53%), до $88,44 за барель. За попередню сесію контракт здешевшав на $2,88 (3,1%), до $88,91 за барель.
Головним негативним чинником для нафтового ринку залишається невизначеність щодо політики «нульової терпимості» до коронавірусу в Китаї. Пом'якшення такого підходу може прискорити зростання економіки і попиту на паливо в КНР, проте поки що влада не поспішає зі змінами.
«Відсутність конкретних термінів або будь-яких деталей щодо планів відкриття китайської економіки й відходу від дуже жорстких і шкідливих для економіки обмежень тисне на нафтові ринки», – написали аналітики Sevens Report Research.
Ринок чекає також на щотижневі дані про запаси палива в США, які Міненерго країни представить пізніше в середу.
Звіт Американського інституту нафти (API), опублікований 8 листопада, зазначив зростання запасів нафти за підсумками минулого тижня на 5,6 млн барелів. Запаси бензину, за даними API, зросли на 2,6 млн барелів, дистилятів – скоротилися на 1,8 млн барелів.