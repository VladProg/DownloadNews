НЕК «Укренерго» та ENTSO-E збільшили технічні можливості для імпорту електроенергії з Європи в Україну до 1050 МВт.

Таке рішення сьогодні ухвалили оператори системи передачі на пленарному засіданні Регіональної групи Континентальної Європи, повідомляє Укрінформ із посиланням на допис Укренерго у Фейсбуці.
«Укренерго та ENTSO-E збільшили технічні можливості для імпорту електроенергії в Україну. Тепер із зони Континентальної Європи до блоку Україна/Молдова можна буде імпортувати до 1050 МВт потужності, що на 200 МВт більше ніж було раніше. Збільшення технічної можливості комерційного обміну враховує запуск роботи нового інтерконектора між Україною та Польщею, який запланований на початок травня 2023 року», - ідеться у повідомленні.
У компанії зазначили, що впродовж наступних тижнів оператори системи передачі Континентальної Європи ENTSO-E розглянуть можливість подальшого збільшення пропускної спроможності між континентальною Європою та Україною-Молдовою в обох напрямках.
"Сьогоднішнє рішення ENTSO-E є потужною підтримкою України у період війни, яку продовжує демонструвати Європейський Союз», - додали в Укренерго.
Як повідомлялося, рішення ENTSO-E про поетапне розширення можливостей для експорту/імпорту електроенергії було прийнято 7 червня 2022 року, менш як за три місяці після синхронізації української та європейської енергосистем.
Укренерго та ENTSO-E 27 березня цього рокурозширили технічні можливості для торгівлі електроенергією. Зокрема, технічна можливість імпорту електроенергії із зони Континентальної Європи до України та Молдови збільшилася до 850 МВт у будь-які години доби.
Максимальна пропускна спроможність для експорту електроенергії в Європу наразі залишається на рівні 400 МВт.