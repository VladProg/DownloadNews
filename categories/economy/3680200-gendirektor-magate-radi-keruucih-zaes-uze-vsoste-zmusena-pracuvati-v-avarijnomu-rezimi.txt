Генеральний директор МАГАТЕ Рафаель Маріано Гроссі закликав Раду керуючих цієї організації негайно забезпечити безпеку окупованої росією Запорізької атомної електростанції, яка вже вшосте з початку російської агресії втратила зовнішнє енергопостачання.

Як передає Укрінформ, про це він наголосив у своїй заяві до Ради керуючих МАГАТЕ, яка зараз засідає у Відні.
Свій виступ перед членами цього керівного органу Міжнародного агентства з атомної енергії Гроссі розпочав з того, що у четвер вранці Запорізька АЕС втратила останню лінію електропередач з українською енергосистемою. За його словами, дизельного палива для аварійних генераторів на станції вистачить на 15 днів.

"У результаті були задіяні всі 20 аварійних дизельних генераторів на майданчику. Наразі вісім із них забезпечують електропостачання об'єкта, а решта перебувають у режимі очікування. Дизельного палива на майданчику вистачить на 15 днів роботи. Два з шести блоків, які перебували в режимі гарячої зупинки, переходять у режим холодної зупинки", - повідомив гендиректор МАГАТЕ.
Він нагадав, що це – перший випадок знеструмлення станції з 23 листопада 2022 року, після російських ракетних ударів про всій території України. Загалом же це вже вшосте, коли ЗАЕС переходить на аварійні дизельні генератори – "останню лінію оборони".
"Це вже вшосте – я повторюю ШОСТИЙ раз, коли ЗАЕС втрачає зовнішнє енергопостачання і змушена працювати в цьому аварійному режимі. Нагадаю – це найбільша атомна електростанція в Європі. Що ми робимо? Як ми можемо сидіти сьогодні вранці в цій кімнаті і дозволяти цьому відбуватися? Це не може тривати далі", - заявив Гроссі.
Він додав, що вражений самозаспокоєністю, яка панує серед Ради керуючих.
"Що ми робимо для того, щоб цього не сталося? Ми - МАГАТЕ, ми повинні дбати про ядерну безпеку. Кожного разу ми кидаємо кості. І якщо ми дозволимо цьому продовжуватися знову і знову, то одного дня наша удача вичерпається. Я закликаю всіх присутніх сьогодні в цій кімнаті та в інших місцях – ми повинні взяти на себе зобов'язання захистити безпеку станції. І ми повинні зробити це ЗАРАЗ. Нам потрібні дії", - наголосив гендиректор МАГАТЕ.
Як повідомляв Укрінформ, 9 березня о 3:53 ночі внаслідок рашистських ракетних обстрілів відключилась остання лінія зв’язку окупованої Запорізької АЕС з українською енергосистемою. Наразі станція знеструмлена і перейшла в режим блекауту вшосте за час окупації, 5-й та 6-й енергоблоки переводяться в холодний стан, увімкнулись 18 дизель-генераторів для живлення власних потреб ЗАЕС. Пального для їхньої роботи залишається на 10 діб.
Як наголосили в Енергоатомі, у разі неможливості поновлення зовнішнього живлення станції протягом цього часу може статися аварія з радіаційними наслідками для всього світу.
Прем'єр-міністр Денис Шмигаль звернувся до партнерів і Міжнародного агентства з атомної енергії вжити заходів для припинення російського ядерного тероризму через знеструмлення Запорізької АЕС.
Фото: D. Calma/IAEA