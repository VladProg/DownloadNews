Від початку 2023 року, станом на 18 жовтня, 11,6 тис. українських агропідприємств одержали 60,1 млрд грн банківських кредитів на розвиток господарств.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що найбільший обсяг кредитів за різними програмами отримали аграрії: Київської області - 11,58 млрд грн (851 підприємство отримало кошти), Вінницької області – 5,5 млрд грн (1334 підприємства) та Дніпропетровської області - 5,4 млрд грн (757 підприємств). У Кіровоградській області 1586 підприємств отримали кредитів на 4,52 млрд грн. На Одещині 1036 господарства отримали 4,11 млрд грн.
Станом на 18 жовтня 9 тис. підприємств отримали понад 34,8 млрд гривень за державною програмою «Доступні кредити 5-7-9».
За цією програмою найбільше кредитів отримали сільгоспвиробники Кіровоградської області: 1269 господарств отримали 3,9 млрд грн. Для 1020 господарств Вінницької області вже виділено 3,6 млрд грн. На Одещині 3,4 млрд грн отримали 838 господарств. У Київській області 688 агропідприємств отримали 3,25 млрд грн.
Як повідомляв Укрінформ, програма «Доступні кредити 5-7-9%» спрощує доступ мікро- та малого бізнесу до банківського кредитування. Аграрії можуть отримати кредит у розмірі до 90 млн грн. Кредитування надається під 5–9% річних, залежно від категорії кредиту та суб’єкта підприємництва.
З вересня у межах програми збільшено ліміт кредитування для переробних агропідприємств до 150 млн грн.