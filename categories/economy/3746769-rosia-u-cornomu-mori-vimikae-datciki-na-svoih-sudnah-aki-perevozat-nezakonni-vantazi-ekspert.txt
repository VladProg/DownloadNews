Судна під прапором РФ часто здійснюють незаконне перевезення вантажів.

Про це в Military Media Center повідомив начальник кафедри Військово-Морських Сил Національного університету оборони України капітан 1 рангу Степан Якимʼяк, передає Укрінформ.
За словами фахівця, "судна під прапором рф часто здійснюють незаконне перевезення вантажів. Насамперед це стосується нафти. Для таких незаконних перевезень росіяни використовують територіальні води України біля Криму та інші райони. Це є порушенням Міжнародного морського права".
Він зауважив, що Міжнародна морська організація рекомендує використовувати датчики на кожному кораблі, які дають дані про те, де перебуває судно, під чиїм воно прапором та яка його місія. Це робиться для забезпечення безпеки та прозорості, зазначив капітан 1 рангу.
Крім того, Якимʼяк відмітив, що наразі РФ масово, постійно та щоденно вимикає датчики, порушуючи при цьому правові аспекти щодо тимчасово окупованого територіального моря та Міжнародне право.
Як повідомлялося, кораблі Чорноморського флоту Російської Федерації не почуваються в безпеці поруч із тимчасово окупованим Кримським півостровом. Останнім часом росіяни все частіше відправляють кораблі ближче до міжнародно визнаних кордонів, щоб їх не атакували.
Фото: Назар Волошин / armyinform.com.ua