За клопотанням Офісу генерального прокурора України було арештовано та передано в управління АРМА корпоративні права товариства, кінцевим бенефіціарним власником якого є громадянин рф.

Про це інформує пресслужба ОГП, передає Укрінформ.
«​​Вартість статутного капіталу становить 30 млн грн», - уточнили в пресслужбі.
За даними слідства, використовуючи низку вебресурсів, група осіб у 2021-2022 роках організувала та проводила букмекерську діяльність та азартні ігри казино в інтернеті без ліцензії на провадження такого виду діяльності.
Як заявили у ОГП, це призвело до умисного ухилення від сплати податків та фактичного ненадходження до бюджету понад 500 мільйонів грн.
«За результатами аналізу структури права власності юридичної особи, яка отримала ліцензію та надавала право на використання торговельного знаку букмекерській компанії, встановлено що її кінцевим бенефіціарним власником є громадянин рф», - поінформували у відомстві.
Наразі до товариства застосовано персональні спеціальні економічні та інші обмежувальні санкції; вживається заходів щодо відшкодування завданих протиправними діями збитків.
Досудове розслідування за фактами незаконної діяльності з організації та проведення азартних ігор, ухилення від сплати податків здійснюється детективами Бюро економічної безпеки (ч. 2 ст. 203-2, ч. 3 ст. 212 ККУ).
Як повідомляв Укрінформ, 21 квітня у Бюро економічної безпеки заявили, що БЕБ арештувало на 30 млн грн корпоративні права букмекерської компанії, пов'язаної із рф.
Фото: 24TV.UA