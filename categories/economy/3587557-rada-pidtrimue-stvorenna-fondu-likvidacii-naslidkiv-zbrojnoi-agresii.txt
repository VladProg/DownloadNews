Верховна Рада підтримала у першому читанні законопроєкт №8027, який передбачає створення Фонду ліквідації наслідків збройної агресії у складі спеціального фонду державного бюджету.

Про це повідомляє Укрінформ із посиланням на сайт парламенту.
Кошти Фонду пропонується спрямовувати на будівництво громадських будівель, захисних споруд цивільного захисту, реконструкцію, капітальний ремонт об’єктів критичної інфраструктури та житла внутрішньо переміщеним особам та людям, які втратили його внаслідок військових дій.
Крім цього – на розроблення проєктної (проєктно-кошторисної) документації для об’єктів, які були зруйновані внаслідок російської агресії, закупівлю шкільних автобусів, спеціального транспорту для закладів охорони здоров’я та комунальних підприємств з благоустрою територій.
Наповнювати Фонд, відповідно до документа, передбачається за рахунок коштів від примусового вилучення майна російської федерації та її резидентів в Україні.
Рішення про виділення коштів з Фонду (у разі потреби - з відкриттям нових бюджетних програм, включно з трансфертами місцевим бюджетам) ухвалює Кабінет Міністрів за погодженням з комітетом ВР з питань бюджету.
Як повідомлялось, наразі негайного відновлення в Україні потребують щонайменше 1 463 пошкоджених об’єкти житлово-комунального господарства, 829 закладів освіти, 301 медичний заклад, 3 838 житлових будинків.