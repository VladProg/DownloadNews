За два роки, що минули з часу відкриття ринку землі, в Україні було продано 365 тис. га, середня вартість гектара - 39-45 тис. грн.

Як передає Укрінформ, про це свідчить дослідження, проведене Опендатабот.
«Загалом за два роки станом на середину вересня 2023 року, найбільшу кількість земельних угідь було передано у спадщину — 828 тис. га. Для порівняння, за той самий час за договорами купівлі-продажу було продано лише 365 тис. га», - йдеться в повідомленні.
Дослідники зауважують, що 203 тис. га було продано упродовж перших восьми місяців, до початку повномасштабного вторгнення.

Середня площа ділянки за угодою купівлі-продажу становить 2,20 га. Середня ціна угоди (інформація про які наявна у базі моніторингу земельних відносин) - 39-45 тис. грн. Найдешевшою за весь час дії ринку була земля на Херсонщині — 23 тис./га. А найдорожчі угіддя виявились на Львівщині — 132 тис.грн/га.
Як повідомляв Укрінформ, ринок землі в Україні офіційно стартував 1 липня 2021 року. До 2024 року купувати сільськогосподарську землю можуть тільки фізособи - громадяни України при цьому діє обмеження у 100 гектарів. Закон забороняє купувати землю іноземцям.
З 1 січня 2024 року в Україні стартує другий етап впровадження ринку землі: її зможуть купувати юридичні особи, зареєстровані в Україні. Придбати можна буде не більше 10 тис. га земель сільськогосподарського призначення.