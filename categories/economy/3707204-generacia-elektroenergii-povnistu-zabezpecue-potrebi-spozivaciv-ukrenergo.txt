Генерація України станом на 11:00 10 травня 2023 року повністю забезпечує потреби споживачів в електроенергії.

Як передає Укрінформ, про це повідомляє НЕК «Укренерго» у Телеграмі.
«10 травня 2023 року станом на 11:00 енергосистема працює стабільно. Виробництво електроенергії повністю покриває споживання. Триває друга хвиля водопілля, гідроелектростанції продовжують активно працюють упродовж всієї доби. Сонячні та вітрові електростанції також збільшили виробництво електроенергії завдяки сприятливим погодним умовам. Це дозволяє компенсувати потужності низки енергоблоків, які виведені у ремонт», – йдеться у повідомленні.
Зазначається, що продовжується експорт електроенергії у Молдову в нічні години та у Польщу – у нічні та денні. Імпорт в Україну відсутній.
В Укренерго також повідомили, що росія продовжує обстріли прикордонних та прифронтових районів Донецької, Харківської, Херсонської, Чернігівської областей, завдаючи пошкоджень розподільчим мережам. Водночас ремонтні бригади обленерго повертають живлення споживачів там, де дозволяє безпекова ситуація. Зокрема, на Донеччині енергетики відновили енергопостачання понад 4 тис. споживачів, на Запоріжжі – понад 3,8 тис. споживачів.
«На всіх пошкоджених російськими атаками об’єктах магістральних мереж тривають активні ремонтні роботи. Так, на одній із підстанцій у східному регіоні наші ремонтники відновили частину обладнання, яке було пошкоджене неодноразовими російськими обстрілами», – додали в Укренерго.
Як повідомлялося, станом на 10 травня ворог продовжив обстрілювати енергетичну інфраструктуру, без світла залишається частина споживачі у шести областях.