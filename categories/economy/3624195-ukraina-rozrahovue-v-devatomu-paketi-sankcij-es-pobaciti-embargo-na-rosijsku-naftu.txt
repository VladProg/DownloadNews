Україна очікує від Європейського Союзу більш жорстких енергетичних санкцій, зокрема повної заборони на купівлю російської нафти для країн ЄС.

Таку думку висловила заступниця голови комітету з питань економічного розвитку у Верховній Раді України Роксолана Підласа, передає Укрінформ з посиланням на пресслужбу Апарату Верховної Ради.
«Україна має багато очікувань від нового пакету санкцій. У першу чергу мова йде про більш жорсткі енергетичні санкції. Ембарго, яке накладає ЄС з 5 грудня, на жаль, поки не стосується нафти, яка йде по трубопроводу до Угорщини», - зазначила народна депутатка.
Вона зауважила, що України розраховує на додаткові обмеження щодо росії та її резидентів, а також запровадження нових персональних санкції на осіб, які причетні до захоплення і терору на Запорізькій АЕС, та тих, які унеможливлять подальше виробництво ракет для рф.
«Тому треба або повністю припинити експорт, або ускладнити отримання коштів за енергоносії. В даному контексті відключення від SWIFT, про яке ми багато просили й говорили, було б дуже корисним», - додала Підласа.
Як повідомлялось, Європейський Союз готує 9-й пакет санкцій проти рф. Наразі він перебуває на етапі обговорення. В українському уряді очікують, що до дев'ятого пакета увійдуть санкції, які стосуються обмеження ціни або заборона на експорт газу, заборона заходу суден у російські порти та видача віз росіянам.