Генеральний директор Міжнародного агентства з атомної енергії (МАГАТЕ) Рафаель Гроссі заявив, що очолить місію, яка наступного тижня поїде на Запорізьку АЕС після підриву росіянами Каховської ГЕС.

Як передає Укрінформ, про це він повідомив у Твіттері за підсумками розмови з Президентом України Володимиром Зеленським.
«Після руйнування дамби Каховської ГЕС, я очолю наступну Місію з підтримки та допомоги на Запорізькій АЕС наступного тижня з посиленою командою», - написав Гроссі.
Він також додав, що це - «вирішальний момент для ядерної безпеки».
Раніше Володимир Зеленський телефоном поінформував генерального директора МАГАТЕ Рафаеля Гроссі про масштабні наслідки терористичного акту Росії, яка підірвала дамбу Каховської ГЕС.
Як повідомляв Укрінформ, російські війська в ніч проти 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано.
Триває евакуація населення з потенційних районів затоплення.
Фото: D. Calma/IAEA