Міністерство економіки планує спільно з військовими розглянути пропозиції щодо бронювання працівників, які задіяні у сфері ритейлу.

Як передає Укрінформ, про це йшлось під час зустрічі представників Асоціації ритейлерів України і найбільших торговельних підприємств з першим віцепрем’єр-міністром України - міністром економіки Юлією Свириденко, повідомляє пресслужба міністерства.
«Торговельні компанії, як і підприємства інших галузей, зазнали великих збитків з початку війни та потребують обігових коштів і коштів на відновлення. Ми домовились, що Уряд максимально допоможе ритейлу з кредитуванням за програмою «5-7-9». Також вирішимо питання, які заважали долучатися до програми середньому ритейлу. Та разом з військовими розглянемо пропозиції щодо бронювання працівників», - зазначила Свириденко.

Фото: Мінекономіки

Під час заходу ритейлери запропонували Уряду, зокрема, розглянути можливість закріплення за підприємствами галузі квоти у 5% на бронювання працівників, критично важливих для діяльності компанії.
Окрім цього, однією з тем обговорення під час зустрічі, стало державне регулювання роздрібних цін на продовольчі товари. Чинні на сьогодні норми з регулювання в цій сфері є тимчасовим заходом і охоплюють дуже обмежене коло соціально значущих продуктів харчування.
Під час зустрічі було порушено також питання розрахунків ритейлу з постачальниками за товари, що мають істотну соціальну значущість. У лютому 2022 року Уряд встановив максимальний строк (не пізніше 10 календарних днів) здійснення розрахунків за поставлені продовольчі товари вітчизняного виробництва. Відтак, виробники та їх асоціацій скаржаться на зростання заборгованості за постачання продукції торговельним мережам. У свою чергу представники мереж вказують на брак обігових коштів для сплати за товар у стислі терміни.
Як було зазначено під час зустрічі, ритейл та постачальники/виробники мають спільно вийти на оптимальні терміни розрахунків, які влаштовували б усі сторони.
Як повідомляв Укрінформ, у серпні Кабінет Міністрів схвалив проєкт закону «Про внесення змін до Закону України «Про мобілізаційну підготовку та мобілізацію» щодо бронювання військовозобов’язаних на період мобілізації та на воєнний час». Документом передбачено визначення умов, за яких військовозобов’язані, які працюють в органах державної влади, інших державних органах, органах місцевого самоврядування, на підприємствах, в установах та організаціях, підлягають бронюванню.