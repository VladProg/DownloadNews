Кабінет Міністрів затвердив аудитором фінансової звітності НАК «Нафтогаз України» компанію «ПрайсвотерхаусКуперс (Аудит)» (PwC).

Як передає Укрінформ, про це повідомляє пресслужба Мінекономіки.
"Фірма здійснюватиме обов’язковий аудит фінансової звітності НАК «Нафтогаз України» у 2023-2024 роках. Затвердити відповідну фірму суб’єктом аудиторської діяльності для надання аудиторських послуг рекомендувала наглядова рада НАК «Нафтогаз України», - йдеться в повідомленні.
У Мінекономіки нагадують, що «ПрайсвотерхаусКуперс (Аудит)» також була затверджена Урядом незалежним аудитором НАК «Нафтогаз України» на 2021-2022 роки за підсумками відкритого аукціону у системі Prozorro. За умовами тендеру компанія здійснювала, зокрема, аудит консолідованої та окремої звітності «Нафтогазу України», складеної у відповідності до міжнародних стандартів фінансової звітності.
Як повідомлялось, 24 січня 2023 року Кабінет Міністрів України затвердив на посади членів Наглядової ради НАК «Нафтогаз України» шістьох переможців відбору: чотирьох незалежних членів та двох представників держави.