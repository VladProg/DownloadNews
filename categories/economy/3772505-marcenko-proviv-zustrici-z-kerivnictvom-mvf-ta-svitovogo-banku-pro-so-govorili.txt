Міністр фінансів Сергій Марченко провів низку зустрічей з керівництвом МВФ та Світового банку з якими обговорив поточну економічну ситуацію в Україні та стан співпраці.

Як передає Укрінформ, про це йшлось під час його зустрічі з Директоркою-розпорядницею МВФ Крісталіною Георгієвою та Директором Європейського департаменту МВФ Альфредом Каммером, повідомляє пресслужба міністерства.

“Подальша співпраця з МВФ є одним із пріоритетів для уряду України... Після початку повномасштабної війни МВФ вчергове продемонстрував лідерство - фінансова допомога у перші дні повномасштабного вторгнення рф у межах Інструменту швидкого фінансування (Rapid Financing Instrument), історичне рішення щодо фінансової програми для воюючої країни в межах Механізму розширеного фінансування (Extended Fund Facility) та сприяння у мобілізації додаткових фінансових ресурсів на нагальні потреби України”, - відзначив Марченко.
Сторони обговорили економічну ситуацію в Україні, поточний стан співпраці та виконання українською стороною програми Механізму розширеного фінансування (EFF).
Загалом від початку повномасштабної війни, Мінфін залучив близько $6,3 мільярда бюджетної підтримки від МВФ.
Окрім цього, під час Щорічних зустрічей МВФ та Світового банку у Марракеші, Марокко, міністр фінансів України Сергій Марченко зустрівся з керівництвом Світового банку, зокрема з Президентом Світового банку Аджаєм Бангою.
Марченко подякував керівництву Світового банку за довготривалу продуктивну співпрацю.
“Перед фінансовою системою постав ключовий виклик: забезпечення значних видатків на захист і оборону, які повністю фінансуються за рахунок внутрішніх доходів держбюджету, та пріоритетних видатків на соціальний захист і гуманітарну допомогу, у чому значною мірою Україні допомагають міжнародні партнери. У межах мобілізованих Світовим банком фінансових ресурсів з 24 лютого 2022 року до держбюджету України вже надійшли кредитні і грантові кошти на суму більше $26 мільярда, зокрема через механізми Цільових фондів багатьох донорів”, — зазначив міністр фінансів.
Сторони обговорили джерела фінансування держбюджету-2024, продовження реалізації діючих спільних проектів та започаткування нових для відновлення України.
Як повідомлялось, у Марокко 9 жовтня стартували Щорічні збори МВФ і Світового банку. Серед найважливіших тем - вплив російської війни на глобальну економіку, продовження фінансової підтримки України, виклики для продовольчої безпеки.
Фото: Мінфін