Зусилля з відновлення роботи Чорноморської зернової ініціативи тривають і щодо повернення до цієї ініціативи є міжнародний консенсус.

Як передає власний кореспондент Укрінформу, про це заявив на брифінгу у четвер у Брюсселі речник ЄС з питань зовнішньої та безпекової політики Пітер Стано.
«Зусилля, які докладає міжнародне співтовариство, ООН, за підтримки Туреччини, тривають. Я вважаю, що дійсно існує міжнародний консенсус в тому сенсі, що нам потрібно повернутися до Чорноморської ініціативи, тому що вона дуже важлива не лише для України, але й для продовольчих ринків загалом, а також для світових цін на продовольство. Тож це зусилля, які тривають безперервно», - сказав він.
Стано висловив сподівання, що «рано чи пізно вдасться відродити цю ініціативу, тому що вона дуже важлива для всіх, особливо для населення, яке страждає від зростання цін» через дії Росії.
Речник Єврокомісії нагадав, що високий представник ЄС Жозеп Боррель раніше міністрам закордонних справ держав-членів надіслав лист із аргументами щодо відновлення зернової угоди та посилення тиску на Росії з цією метою.
Як повідомляв Укрінформ, Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини та РФ.
Дія угоди декілька разів продовжувалась.
17 липня Москва заявила про вихід із зернової угоди.
Фото: N1