Бюро економічної безпеки (БЕБ) проводить обшуки на нафтопереробному заводі за підозрою в ухиленні від сплати податків на понад 700 млн грн.

Як передає Укрінформ, про це повідомляє пресслужба БЕБ.
"Співробітники Бюро економічної безпеки України та Служби безпеки України перевіряють інформацію щодо ухилення від сплати податків керівництвом одного з найбільших нафтопереробних заводів України. У протиправній схемі ухилення також задіяна група підприємств, які постачають паливно-мастильні матеріали. Їхнім власником є один з найбагатших олігархів України", - йдеться в повідомленні.
Слідством встановлено, що протягом 2019-2022 років службові особи декількох підприємств ймовірно занизили податкові зобов’язання з акцизного податку. Зокрема, приховували та не відображали у податковій та бухгалтерській звітності фінансово-господарські операції. За інформацією БЕБ, ухилення від сплати податків може становити понад 700 млн грн.
Наразі в офісних приміщеннях та нафтопереробному заводі проводяться санкціоновані обшуки, з метою отримання документальної доказової бази та унеможливлення знищення предмети та документів, які підтверджують ухилення від сплати податків понад 700 млн грн. Також перевіряється інформація щодо можливих порушень, здійснених з метою збільшення прибутку під час виготовлення пального. Детективи проводять забір зразків палива для відповідної експертизи. Виявлені та вилучені документи, предмети та речі, що підтверджують протиправну діяльність згаданих підприємств будуть визнані речовими доказами.
Як повідомлялось, 7 листопада секретар Ради національної безпеки і оборони Олексій Данілов заявив, що активи компаній "Мотор Січ", "Запоріжтрансформатор", "АвтоКрАЗ", "Укрнафта" та "Укртатнафта" передано в управління Міністерства оборони.
Зранку 9 листопада на сторінці Укрнафти у Фейсбуці з'явилось повідомлення, що починаючи із 20:00 8 листопада робота центрального офісу ПАТ "Укрнафта" була заблокована озброєними людьми. Вранці 9 листопада співробітники та керівники компанії не були допущені на робочі місця.