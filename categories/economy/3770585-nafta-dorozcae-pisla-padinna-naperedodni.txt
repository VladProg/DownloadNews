Ціни на нафту у п'ятницю, 6 жовтня, підвищуються після оновлення мінімумів із серпня за підсумками попередньої сесії.

Як передає Укрінформ, про це повідомляє enkorr.
Вартість грудневих ф'ючерсів на сорт Brent на Лондонській біржі ICE Futures склала $84,2 за барель, що на $0,13 (0,15%) вище, ніж на закриття попередньої сесії. У четвер ціна цих контрактів впала на $1,74 (2%), до $84,07 за барель - мінімуму з 24 серпня.
Ф'ючерси на нафту WTI на листопад на електронних торгах Нью-Йоркської товарної біржі (NYMEX) здорожчали на $0,21 (0,26%), до $82,52 за барель. За підсумками попередньої сесії вартість цих контрактів зменшилася на $1,91 (2,3%), до $82,31 за барель - мінімуму з 30 серпня.
Напередодні нафта дешевшала на перспективах ослаблення світового попиту, що переважили побоювання щодо обмеженості пропозиції. Зокрема, дані Міненерго США в середу показали значне скорочення попиту на бензин. Його запаси підскочили в Штатах на 6,48 млн барелів минулого тижня, повідомило міністерство. При цьому запаси нафти зменшилися на 2,22 млн барелів.
Консенсус-прогноз аналітиків, опитаних S&P Global Commodity Insights, передбачав збереження резервів бензину на колишньому рівні й зниження нафтових запасів на 1,4 млн барелів.