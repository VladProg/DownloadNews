Російські енергетичні компанії вперше провели в Ірані масштабну ділову зустріч із представниками місцевого нафтогазового та нафтохімічного сектору для знайомства з умовами ведення бізнесу в цій країні.

Про це з посиланням на Міністерство нафти Ірану повідомляє NHK, передає Укрінформ.
Зустріч відбулася у Тегерані перед відкриттям 27-ї Iran Oil Show, масштабної регіональної виставки енергетичної галузі, на якій представлені нафтові, газові та нафтохімічні компанії, переважно з Ірану.
В організованій росіянами бізнес-зустрічі взяли участь представники близько 50 російських компаній і державних організацій та понад 200 компаній з Ірану.
Як ідеться у повідомленні, Росія й Іран володіють одними з найбільших у світі запасами природного газу та нафти й конкурують у цій галузі.
Проте, останнім часом вони активно розширюють співпрацю на тлі санкцій, запроваджених Сполученими Штатами та європейськими країнами проти Москви й Тегерана через вторгнення Росії в Україну та програму ядерних розробок Ірану.
Іран також прагне отримати російські інвестиції і технології в енергетичну галузь, оскільки її розвиток гальмується через брак коштів.
Представник однієї з російських нафтових компаній сказав, що метою зустрічі було знайомство з іранськими енергетиками й пошук партнерів, оскільки росіяни ще не знайомі з іранським ринком, людьми та звичаями ведення бізнесу.
Представник міністерства нафти Ірану зауважив, що російські та іранські компанії повинні мати можливість об’єднати зусилля й поділитися знаннями для розвитку галузі.
Як повідомляв Укрінформ, на саміті лідерів країн «Групи семи» цього тижня в Японії будуть зроблені конкретні кроки для того, щоби посилити ізоляцію Росії.