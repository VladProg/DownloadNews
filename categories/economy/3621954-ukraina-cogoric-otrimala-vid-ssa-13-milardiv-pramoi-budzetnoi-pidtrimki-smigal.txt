Україна цьогоріч вже отримала 13 млрд дол. прямої бюджетної підтримки від американських партнерів.

Про це повідомив Прем’єр-міністр України Денис Шмигаль під час засідання уряду, передає Укрінформ.
"Вдячні США за виділення 4,5 млрд доларів у вигляді грантів для прямої бюджетної підтримки. Вони також підуть на виконання державою своїх соціальних зобов’язань перед українцями. Загалом від американських партнерів цьогоріч ми вже отримали 13 млрд доларів прямої бюджетної підтримки", - сказав Шмигаль.
Він зазначив, що ці кошти допомагають зміцнити економіку та забезпечити надання основних державних послуг.
Шмигаль також нагадав, що на 2023 рік Європарламент схвалив виділення макрофіну на суму 18 млрд євро. Це означає, що Україна зможе покрити всі соціальні бюджетні видатки: пенсії, зарплати бюджетникам, допомогу ВПО та людям з інвалідністю тощо.
Прем'єр-міністр також подякував Канаді за випуск п'ятирічних облігацій Ukraine sovereignty bonds на суму 500 млн канадських доларів. Їх реалізація допоможе нам профінансувати першочергові видатки, зокрема, соціальні.
"Завдяки ухваленим сьогодні урядовим рішенням Україна залучить ще 500 млн доларів від Міжнародного банку реконструкції та розвитку. Це частина великого проекту підтримки державних видатків для забезпечення стійкого держуправління. Кошти спрямуємо на підтримку малозабезпечених, ВПО, на зарплати вчителям та лікарям", - підкреслив Шмигаль.
Як повідомлялося, на сьогодні в Україні впроваджується спільний з Міжнародним банком реконструкції та розвитку (МБРР) та Міжнародною асоціацією розвитку (МАР) проєкт «Підтримка державних видатків для забезпечення стійкого державного управління в Україні» на загальну суму 6,3 млрд дол. США та 1,441 млрд євро, з них грант 5,8 млрд дол. США. Ці кошти спрямовано на відшкодування видатків держбюджету, здійснених для забезпечення оплати праці працівників державних органів та бюджетних установ освітньої сфери, забезпечення пенсійних виплат та окремих програм державної соціальної допомоги, а також оплату медичних послуг за програмою медичних гарантій як на національному, так і регіональному рівнях.
Фото: КМУ