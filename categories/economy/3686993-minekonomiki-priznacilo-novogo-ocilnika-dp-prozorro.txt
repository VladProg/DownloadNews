Міністерство економіки призначило Миколу Ткаченка директором державного підприємства “Прозорро”.

Про це повідомляє пресслужба держпідприємства, передає Укрінформ.
“Я захоплювався ідеєю Prozorro з самого початку її заснування, і мені дуже імпонує ця історія. Адже люди, які наважилися ламати корупційну систему в держтендерах, забезпечили державі вихід на якісно новий рівень відкритості. Тож коли я отримав пропозицію приєднатися до Prozorro, навіть не розмірковував. І я сподіваюся, що мій досвід роботи у корпоративному секторі допоможе як продовжити цю велику справу, так і зробити систему Prozorro ще більш технологічною та зручною для користувачів”, — сказав новий очільник ДП “Прозорро”.
Серед ключових завдань нового керівника - розвиток електронного інструментарію у системі Prozorro, а також розширення її можливостей для забезпечення прозорої відбудови України.
Як зазначають у ДП, Наталя Шимко, яка виконувала обов’язки директора ДП “Прозорро” з листопада 2022 року, залишається на посаді заступниці директора компанії.
Як повідомлялось, Микола Ткаченко обіймав керівні посади в IT- підрозділах провідних українських компаній з різних секторів економіки, зокрема, в ТОВ "ПБГ Ковальська", ТОВ "Астарта-Київ", ПрАТ “Київстар”.