Компанія "Укргідроенерго" підписує два меморандуми з німецькою компанією Andritz Hydro, один із яких стосується будівництва третьої черги Дністровської ГАЕС.

Про це Прем'єр-міністр України Денис Шмигаль заявив під час пресконференції на шостому німецько-українському економічному форумі, повідомляє кореспондент Укрінформу.
«Важливі енергетичні ініціативи, наші спільні з Німеччиною. Компанія "Укргідроенерго" підписує два меморандуми з компанією Andritz Hydro. Перший меморандум стосується виробництва зеленого водню в Україні. Це - енергетика майбутнього і такі проєкти дозволяють Україні ще глибше імплементувати європейський «зелений курс», - сказав Шмигаль.
За його словами, другий меморандум між компаніями стосується постачання обладнання для будівництва третьої черги Дністровської ГАЕС.
«Ми запускаємо три нові гідроагрегати, які дозволять Україні отримати близько одного гігавата додаткової потужності та сприятимуть нашій енергетичній незалежності», - зазначив очільник уряду.
Як повідомляв Укрінформ, Укргідроенерго і турецька компанія Dolsar Mühendislik A.Ş. домовилися про співпрацю у відновленні Каховської ГЕС та будівництві Канівської ГАЕС.
У Берліні стартував Шостий німецько-український економічний форум, який зібрав понад 500 представників політикуму та бізнесу. Форум проходить під гаслом «Відновлення, розумне зростання та безпека».
Фото: ua-energy.org