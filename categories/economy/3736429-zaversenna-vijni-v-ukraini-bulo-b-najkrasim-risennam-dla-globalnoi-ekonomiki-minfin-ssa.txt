Міністр фінансів США Джанет Єллен заявила, що завершення російсько-української війни було б «найкращим» рішенням для глобальної економіки.

Про це вона сказала на зустрічі з колегами країн «Групи 20» щодо глобальних економічних викликів в Індії, передає Укрінформ з посиланням на Associated Press.
За словами Єллен, припинення війни в Україні «це перш за все моральний імператив. Але це також найкраще, що ми можемо зробити для глобальної економіки».
Очільниця фінансового відомства наголосила, що США продовжать обмежувати доступ Росії до військового обладнання та технологій, необхідних для ведення війни проти України.
«Одна з наших головних цілей цього року – боротися зі спробами РФ уникнути наших санкцій. Наша коаліція спирається на дії, які ми вжили в останні місяці, щоб придушити ці зусилля», – заявила Єллен.
Вона також повідомила, що США вбачають в Індії незамінного партнера для підвищення стійкості ланцюгів постачання. За її словами, Індія є «чудовим місцем» для виробництва товарів та їх експорту до Сполучених Штатів.
Водночас Індія не запроваджувала економічні санкції проти Росії, як це зробили США та союзні країни, і підтримує торгівлю енергоносіями з країною-агресором, йдеться у повідомленні.
Американська міністерка зазначила, що серед головних цілей її візиту до Індії було наполягання на реструктуризації боргу країн, що розвиваються, на модернізації глобальних банків розвитку з переорієнтацією їх на клімат, а також поглиблення відносин між США та Індією.
Як повідомлялося, за оцінками Світового банку, на швидке відновлення України у 2023 році потрібно принаймні 14,1 млрд доларів. Після російського теракту на Каховській ГЕС невідкладні потреби зросли. Загалом же для відбудови зруйнованого ворогом Україні впродовж найближчого десятиліття знадобиться щонайменше 411 млрд доларів. Нині урядовці й вітчизняні та закордонні експерти працюють над точною оцінкою заподіяних агресором збитків.