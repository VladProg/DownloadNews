Україна спільно з міжнародними партнерами готує пілотний проєкт з тестування у реальних умовах новітніх технологій для обстеження територій, що можуть бути забруднені вибухонебезпечними предметами.

Як передає Укрінформ, про це йшлося під час засідання Міжвідомчої робочої групи з питань гуманітарного розмінування, повідомляє пресслужба Мінекономіки.
"За підсумками проєкту, технології, що продемонструють гарні результати, будуть застосовані під час гуманітарного розмінування території нашої держави", - йдеться в повідомленні.
У Мінекономіки зазначають, що обстеження та подальшого розмінування в разі виявлення вибухонебезпечних предметів потребує дуже значна територія країни. Лише планом заходів з першочергового розмінування земель сільськогосподарського призначення передбачено обстеження понад 470 тисяч гектарів сільськогосподарських угідь. Для того, щоб максимально пришвидшити процес, Україна має залучити не лише значні фінансові та традиційні технічні ресурси, але й узяти на озброєння сучасні технології.
"Ми спільно з партнерами пропонуємо виробникам, що мають такі технології, протестувати їх в умовах, що відповідають реальним. Технології, що доведуть свою ефективність, будуть залучені до гуманітарного розмінування. Таким чином ми зможемо суттєво пришвидшити процес розмінування. А виробники – отримати позитивний кейс", - зазначила за підсумками засідання голова Міжвідомчої робочої групи, перший віцепрем’єр-міністр - міністр економіки України Юлія Свириденко.
Під час засідання МРГ, зокрема, підтримала рішення щодо пошуку та затвердження відповідної ділянки для реалізації проєкту з дослідження новітніх технологій обстеження територій на предмет наявності вибухонебезпечних предметів.
На сьогодні учасниками пілотного проєкту вже готові стати понад 15 виробників з різних країн.
У подальшому відповідні тести можуть проводити й українські виробники. Як йшлося на засіданні МРГ, держава активізує роботу з українськими підприємствами, які можуть та прагнуть виготовляти техніку та обладнання, необхідне для розмінування. Найближчим часом відбудеться нарада з виробниками, під час якої передбачено обговорити потреби операторів розмінування, Міністерства оборони та ДСНС у відповідній техніці, можливості виробників, кроки щодо подальшої співпраці.
"Таким чином ми мобілізуємо на розмінування України як іноземних виробників, що мають відповідні передові технології, так і українських. Наша земля має бути якнайшвидше очищена від наслідків бойових дій чи ударів по територіях", - зазначила Свириденко.
Як повідомляв Укрінформ, Національний орган з питань протимінної діяльності наприкінці березня 2023 року схвалив план заходів щодо гуманітарного розмінування земель сільськогосподарського призначення. Відповідно, в Україні буде обстежено та розміновано 470,85 тис. га сільськогосподарських земель на території Дніпропетровської, Київської, Миколаївської, Сумської, Харківської, Запорізької, Херсонської, Чернігівської та Черкаської областей.
Фото: ДСНС