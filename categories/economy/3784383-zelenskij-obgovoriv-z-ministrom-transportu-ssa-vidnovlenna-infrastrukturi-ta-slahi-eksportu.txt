Президент Володимир Зеленський обговорив з міністром транспорту Сполучених Штатів Америки Пітом Буттіджеджом відновлення інфраструктури України та розвиток транспортних можливостей для експорту українських товарів.

Про це повідомляється на сайті глави держави, передає Укрінформ.


Джерело: Офіційний канал Президента України - Володимира Зеленського / The official channel of the President of Ukraine Volodymyr Zelenskyy



"Президент України Володимир Зеленський зустрівся з міністром транспорту Сполучених Штатів Америки Пітом Буттіджеджом, який перебуває в нашій країні з робочим візитом", - йдеться у повідомленні.
Глава держави наголосив, що візити американських урядовців є потужним сигналом незмінної підтримки України з боку американського народу, президента США та його адміністрації, Конгресу й обох партій.
«Ми вдячні Сполученим Штатам за потужну підтримку в питаннях відбудови. Це справді важливо для України, яка щодня відчуває на собі варварські атаки ракетами й дронами, що їх завдає держава-агресор. Однак завдяки таким надійним союзникам, як США, ми щодня стаємо сильнішими в протидії цьому злу», – зазначив Зеленський.
Під час зустрічі ключову увагу було приділено координації спільних дій щодо відновлення інфраструктури України та розвитку транспортних можливостей для експорту українських товарів на міжнародні ринки.
Зокрема, сторони обговорили перспективи подальшого розвитку альтернативного гуманітарного маршруту в Чорному морі для транспортування української експортної продукції. Президент наголосив, що військова підтримка з боку Сполучених Штатів критично необхідна для надійного захисту цього коридору від російських атак.
«Надзвичайно зацікавлені в розвитку мережі залізничного транспорту України, що важливо й для посилення нашої взаємодії з європейськими країнами. Сполучені Штати мають значний потенціал для надання Україні відповідної допомоги», – акцентував глава держави.
Також було обговорено перспективи налагодження спільного виробництва у сфері оборонно-промислового комплексу.
Як повідомляв Укрінформ, до Києва з неоголошеним візитом 8 листопада прибув міністр транспорту Сполучених Штатів Піт Буттіджедж.
Раніше держсекретар США Ентоні Блінкен наголосив, що Америка має чіткий план дій стосовно допомоги Україні, поки триває розв’язана Росією війна.
Фото: ОП