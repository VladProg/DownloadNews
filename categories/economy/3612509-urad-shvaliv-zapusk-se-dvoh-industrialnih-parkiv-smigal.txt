Кабінет Міністрів схвалив рішення про запуск ще двох індустріальних парків - у Львівській і Тернопільській областях.

Про це повідомив Прем'єр-міністр Денис Шмигаль на засіданні уряду, передає Укрінформ.
“Для підтримки приватного сектору та української економіки маємо також рішення про запуск ще двох індустріальних парків. Це «еко-смарт парк Галіт» на Львівщині, де на площі 19 гектарів буде створено більше тисячі робочих місяць у сфері переробної промисловості. А на Тернопільщині буде створено Західноукраїнський промисловий Хаб, де також буде більше тисячі нових робочих місць у сфері легкої, харчової та переробної промисловості”, - поінформував він.
Як наголосив Шмигаль, “створюємо нові точки для відновлення нашої країни”.
Як повідомляв Укрінформ, у Кропивницькому буде створено сучасний індустріальний парк "Радій" площею 16 га. До проєкту будуть залучені 10-12 підприємств, які створять до 1500 робочих місць.