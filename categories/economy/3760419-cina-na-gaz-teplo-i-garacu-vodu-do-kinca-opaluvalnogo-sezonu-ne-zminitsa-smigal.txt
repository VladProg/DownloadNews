В Україні ціна на газ, тепло, гарячу воду до кінця опалювального сезону залишиться без змін.

Про це Прем'єр-міністр Денис Шмигаль заявив на засіданні уряду, передає кореспондент Укрінформу.
«Ціна на газ, тепло, гарячу воду залишиться без змін до кінця опалювального сезону. Ми продовжили дію ПСО на ринку природного газу, за яким постачальники тепла отримають від Нафтогазу обсяги блакитного палива за фіксованою ціною – 7,4 грн за м3. Це пільгова ціна, яка дозволить не підвищувати тарифи», - сказав Шмигаль.

Відео: телеграм-канал я Премʼєр-міністра України Дениса Шмигаля
За його словами, триває укладання договорів між Нафтогазом і підприємствами теплокомуненерго. Близько 600 виробників тепла вже подали заявки, з більшістю основних підприємств договори постачання підписані.
Загалом уряд України та держави-союзники спрямували на відновлення та захист енергетики $2,3 млрд, наголосив Прем'єр-міністр.
Як повідомлялося, НАК «Нафтогаз України» раніше заявляв, що ціна на газ для населення від газопостачальної компанії «Нафтогаз України» залишиться незмінною щонайменше до 30 квітня 2024 року і становитиме 7,96 грн за кубометр (з ПДВ).