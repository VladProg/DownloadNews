Європейський Союз обговорює новий механізм санкцій проти третіх країн, які недостатньо запобігають ухиленню росії від санкцій, особливо стосовно торгівлі ключовими товарами чи технологіями.

Як передає Укрінформ, про це повідомляє Bloomberg.
«Основною метою інструменту (санкцій – ред.) було б утримання країн від допомоги росії та придушення торгових каналів, які може використовувати москва», – йдеться у повідомленні.
У разі, якщо новий санкційний механізм не спрацює, ЄС матиме можливість запровадити подальші цільові обмеження на ключові товари.
«ЄС також має на меті розширити сферу дії кількох існуючих експортних заходів і заборонити транзит багатьох товарів через росію», – зазначає Bloomberg.
Новий примусовий механізм надасть державам-членам ЄС повноваження створювати два списки: третіх країн, що підпадають під санкції і окремий – заборонених товарів. Також він полегшить накладення санкцій на компанії у третіх країнах, які обходять санкції ЄС.
Імпорт до росії напівпровідників, інтегральних схем та інших технологій різко зріс із таких країн як Казахстан, ОАЕ, Туреччина, Китай та інших з початку повномасштабного вторгнення росії в Україну.
Як повідомлялося, 11-й пакет санкцій ЄС проти росії буде ухвалений не раніше другої половини травня.
Євросоюз має намір запровадити заборону на транзит багатьох товарів територією росії, намагаючись посилити дотримання вже запроваджених раніше санкцій.