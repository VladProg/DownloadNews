Прем’єр-міністр України Денис Шмигаль та федеральний канцлер Австрії Карл Негаммер провели зустріч на полях Генасамблеї ООН, у ході якої обговорили розвиток ситуації в Україні та питання продовольчої безпеки.

Як передає Укрінформ, про це повідомив у Твіттері глава австрійського уряду.
"Був радий зустріти мого українського колегу Дениса Шмигаля на полях Генеральної Асамблеї ООН. Ми обговорили поточну ситуацію в Україні та, зокрема, продовольчу безпеку", - написав Негаммер.
Як відомо, Австрія долучена до ініціативи з вивезення сухопутним коридором зерна з України, яке залишилося заблокованим внаслідок розв’язаної росією війни.
Федеральний канцлер Австрії Карл Негаммер раніше заявляв, що санкції Євросоюзу проти росії через її вторгнення в Україну є ефективними, але для результату потрібен час.
Він також наголошував, що країни-члени ЄС мають чітко демонструвати Україні, що вона сама приймає рішення, як має виглядати можливий мирний процес з росією.
Фото: twitter.com/karlnehammer