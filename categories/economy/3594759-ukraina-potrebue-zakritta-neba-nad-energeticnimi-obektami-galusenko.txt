Україна потребує систем захисту своїх енергетичних об'єктів від російських атак з неба.

На цьому наголосив міністр енергетики Герман Галущенко у Фейсбуці.
Міністр зазначив, що вранці росіяни вдалися до обстрілів енергетичної інфраструктури у Дніпропетровській, Сумській областях та у Києві. Крім того, через пошкодження підстанції знову знеструмлена і працює на дизель-генераторах Запорізька атомна електростанція.
"Такий ядерний шантаж країни-терориста не має залишитись без відповіді світової спільноти! Україна потребує захисту неба над своїми енергетичними об’єктами", - написав Галущенко.
Він також учергове закликав українців зменшити споживання електроенергії у години вечірнього піка – ‪з 17:00‬ до 23:00.
Як повідомлялося, внаслідок російської атаки зазнали пошкоджень об'єкти енергетики на півночі та у центрі України. НЕК "Укренерго" не виключає застосування графіків аварійного відключення споживачів.