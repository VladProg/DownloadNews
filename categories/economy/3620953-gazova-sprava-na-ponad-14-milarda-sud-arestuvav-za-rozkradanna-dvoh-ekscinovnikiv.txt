Вищий антикорупційний суд застосував запобіжні заходи у вигляді тримання під вартою з альтернативою застави для двох обвинувачених у справі про розкрадання газу на понад 1,4 млрд грн, які не з’являлись на судові засідання.

Про це повідомляє пресслужба Спеціалізованої антикорупційної прокуратури, передає Укрінформ.
“Колегія суддів Апеляційної палати ВАКС застосувала запобіжний захід у вигляді тримання під вартою з альтернативою застави до двох обвинувачених у справі розкрадання газу на понад 1,4 млрд грн - колишніх директора та фінансового директора ТзОВ, яке спеціалізується на виробництві та постачанні гарячої води, промислових газів та передачі електроенергії”, - йдеться у повідомленні.
У САП нагадали, що зазначені особи разом зі ще одним директором та технічним директором ТзоВ «Енергія-Новий Розділ», а також організатором схеми радником директора товариства обвинувачуються у заволодінні природним газом (майном держави) в особі НАК «Нафтогаз України» на суму понад 1,4 млрд грн (ч. 5 ст. 191, ч. 3 ст. 209, ч. 2 ст. 366 КК України).
Слідством встановлено, що підприємства - власники “Новояворівської” та “Новороздільської” ТЕЦ упродовж 2013-2015 років уклали низку угод про закупівлю в НАК «Нафтогаз України» природного газу для виробництва теплової енергії населенню (з метою здешевлення тепла для цієї категорії споживачів НАК постачав ТЕЦ газ за цінами, суттєво нижчими від ринкових).
За даними правоохоронців, реалізація корупційної схеми призвела до того, що прибутковість виробництва електрики цими ТЕЦ перевищила 60% (проти 3-5% закладених в тариф Національною комісією, що здійснює регулювання у сфері енергетики та комунальних послуг (НКРЕКП), а НАК «Нафтогаз України» отримала збитків на загальну суму понад 1,4 млрд грн.