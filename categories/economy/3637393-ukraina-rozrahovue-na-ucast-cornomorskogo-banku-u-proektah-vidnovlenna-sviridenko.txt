Україна розраховує, що Чорноморський банк торгівлі та розвитку долучиться до участі у проєктах відновлення.

Про це повідомила перший віцепрем'єр-міністр - міністр економіки України Юлія Свириденко під час онлайн-зустрічі з президентом Чорноморського банку торгівлі та розвитку (ЧБТР) Серхатом Кьоксалом, передає Укрінформ із посиланням на пресслужбу міністерства.
«Попри те, що бойові дії ще тривають, Україна разом із партнерами опрацьовує план та механізми відновлення нашої країни. І ми сподіваємося, що Чорноморський банк реконструкції та розвитку долучиться до участі у проєктах відновлення», - зазначила Свириденко.
У свою чергу, президент ЧБТР зазначив, що банк зацікавлений у такій участі. За його словами, ухвалено рішення про створення відповідної робочої групи, яка зосередиться на Україні.
Сторони домовилися визначити конкретні проєкти, реалізація яких може бути профінансована ЧБТР, та розпочати їх детальне опрацювання.
Як повідомлялось, Чорноморський банк торгівлі та розвитку створено країнами Чорноморського регіону, зокрема й Україною, у 1999 році. Статутний капітал становить 3,45 млрд євро. Банк підтримує економічний розвиток і регіональне співробітництво в Чорноморському регіоні через кредитування торгівлі та проєктного фінансування, гарантії та участь у капіталі приватних підприємств і державних установ у країнах-членах.
За час роботи правління ЧБТР схвалило участь в 53 проєктах в Україні на суму 963,5 млн євро. Вже підписано 52 угоди на 927,9 млн євро, профінансовано 49 проєктів на 914,2 млн євро.
Фото: me.gov.ua