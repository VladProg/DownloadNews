Котирування нафти еталонних марок продовжують зниження в четвер, 30 березня, оскільки трейдери стурбовані перспективами світової економіки, яка може впасти у рецесію, що призведе до скорочення попиту на пальне.

Як передає Укрінформ, про це повідомляє enkorr.
Травневі ф'ючерси на Brent подешевшали на лондонській біржі ICE Futures на $0,24 (на 0,31%), до $78,04 за барель. У середу Brent здешевшала на $0,37 (на 0,5%) – до $78,28 за барель.
Травневі ф'ючерси на WTI знизилися в ціні на електронних торгах Нью-Йоркської товарної біржі (NYMEX) на $0,21 (на 0,29%), до $72,76 за барель. За попередню сесію контракт здешевшав на $0,23 (на 0,3%) – до $72,97 за барель.
Запаси нафти в США минулого тижня зменшилися на 7,49 млн барелів – до 473,69 млн барелів, повідомило Міненерго країни. Резерви бензину знизилися на 2,9 млн барелів, тоді як дистилятів – збільшилися на 281 тис. барелів.
«Поєднання вищої активності НПЗ, зниження імпорту і зростання експорту, що триває, призвело до значного скорочення запасів нафти», – зазначає провідний нафтовий аналітик Kpler по Північній і Південній Америці Метт Сміт.
Загалом ринок нафти «повний тривог, тому що банківська криза й проблеми з ліквідністю» залишаються, вважає старший ринковий аналітик The Price Futures Group Філ Флінн.