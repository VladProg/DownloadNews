Австрійська банківська група Raiffeisen Bank International отримала внаслідок роботи в Росії протягом перших шести місяців цього року 685 млн євро чистого прибутку.

Як передає Укрінформ, про це повідомляє АРА з посиланням на звіт банківської групи за роботу у першому півріччі 2023 року.
"Операційний результат дещо збільшився (плюс 0,2%) до майже 1,1 млрд євро, прибуток після оподаткування зріс на 8,8% до 685 млн євро", - йдеться у повідомленні.
Зазначається, що хоча дочка RBI у РФ й зменшила майже наполовину обсяги непогашених клієнтських кредитів, "спостерігається зростання доходів і прибутку" банківської групи. Так, чистий процентний дохід Райффайзенбанку в Росії зріс на 13,5% до 698 млн євро. Крім того, чистий комісійний дохід також збільшився на 13,5% до 760 млн євро.
"Загальна сума балансу (близько 23,5 млрд євро) в країні все ще залишається відносно великою. За словами начальника управління ризиків, це сталося переважно завдяки притоку депозитів, у тому числі від міжнародних компаній", - йдеться у повідомленні.
Водночас вказується на те, що через західні санкції проти Росії банк наразі не має доступу до своїх прибутків, отриманих у РФ.
Частка російської дочірньої компанії в операційному прибутку Raiffeisen Bank International у другому кварталі склала 35,1%, а у першому кварталі 2023 року – 45,1%. Група RBI в цілому отримала операційний прибуток у розмірі 2,7 млрд євро за шість місяців, порівняно з 2,5 млрд євро за аналогічний період минулого року.
Голова правління банку Йоганн Штробль повідомив, що банківська група все ще працює над можливим продажем або відокремленням своєї дочки в Росії.
Згідно зі звітом, від роботи в Україні у першому півріччі 2023 року Райффайзен отримав прибуток у розмірі 80 млн євро. Також банківська група продовжує працювати у Білорусі, де заробила за цей період 56 млн євро.
Як повідомляв Укрінформ, Національне агентство з питань запобігання корупції внесло австрійську банківську групу Raiffeisen Bank International до переліку міжнародних спонсорів війни за продовження роботи в Росії та офіційне визнання так званих "ДНР" та "ЛНР" через своє представництво у РФ.
У НАЗК повідомили, що банк скористався санкціями, які призвели до виходу з російського ринку його конкурентів. Так, до бюджету РФ у 2022 році банк заплатив у 4,8 раза більше, ніж за 2021 – 559 млн євро. Це дорівнює вартості близько 95 ракет "Калібр", якими держава-терорист регулярно обстрілює мирні українські міста.