Державне бюро розслідувань посилюватиме співпрацю з Національним центром боротьби з оргзлочинністю Чехії у рамках підписаного між сторонами меморандуму - Україна отримуватиме дані щодо діяльності в Чехії російського бізнесу, який підтримує війну.

Про це повідомляє пресслужба ДБР, передає Укрінформ.
“Сьогодні у Львові підписано Меморандум про взаєморозуміння між Державним бюро розслідувань та Національним центром боротьби з організованою злочинністю Чеської Республіки. Документ підписали керівники відомств Олексій Сухачов та Іржі Мазанек”, - уточнюється у повідомленні.
Як зазначається, цей меморандум започатковує практичне співробітництво у сфері запобігання та протидії корупції, організованій та транскордонній злочинності, незаконному обігу наркотичних засобів, зброї, боєприпасів, вибухових речовин.
Відповідно до підписаного документа, пріоритетними завданнями є обмін інформацією, аналіз, дослідження та інші методи із запобігання, розкриття, припинення та розслідування кримінальних правопорушень.
“Також запланований обмін передовим досвідом щодо розслідування злочинів та напрацюваннями щодо застосування інформаційних технологій та інших інструментів боротьби зі злочинністю. Відомства організують спільні навчальні заходи, обмін експертами та спеціалістами, проведуть робочі зустрічі, конференції та семінари”, - заявили у ДБР.
Під час зустрічі директор ДБР Олексій Сухачов подякував своєму колезі за сміливість щодо того, що попри воєнні дії в Україні вони приїхали на цю зустріч.
«Також хочу засвідчити свою повагу та шану всьому чеському народу, керівництву республіки, усім громадянам країни та подякувати за допомогу та підтримку, яку ми відчули з перших днів повномасштабного вторгнення», – сказав він.
Сухачов уточнив, що цей меморандум дасть поштовх для співпраці та об'єднання зусиль в боротьбі зі злочинністю, яка не має кордонів.
Зі свого боку Мазанек зазначив, що у ДБР завжди матимуть максимальну підтримку від чеських колег, зокрема, щодо розслідування злочинів росії в Україні.
“Ми готові ділитися з вами інформацією про те, хто з російських бізнесменів, які підтримують війну проти України, має майно на території Чехії. Також ініціюватимемо включення таких осіб до санкційних списків та блокування їхніх рахунків», – сказав представник Наццентру боротьби з організованою злочинністю Чехії.
Як повідомлялося, 3 березня Сухачов та комісар Національного управління поліції Фінляндії Сеппо Колехмайнен підписали меморандум про співробітництво.