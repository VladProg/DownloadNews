Європейська рада одноголосно ухвалила рішення додати до європейського переліку кримінальних злочинів будь-які дії, що сприяють порушенню або обходу обмежувальних заходів, запроваджених Європейським Союзом проти третіх країн, установ або персон.

Як повідомляє Укрінформ, така інформація оприлюднена сьогодні на сайті Євроради.
«ЄС рішуче відповів на неспровоковану та нічим не виправдану війну проти України. Він ухвалив безпрецедентну кількість санкцій, що спрямовані проти економіки росії та мають на меті обмежити її здатність до продовження агресії. Для того, щоб досягти у цьому успіху, імплементація цих рішень потребує спільних зусиль. Сьогоднішнє рішення є важливим інструментом для того, щоб припинилися будь-які спроби оминути ці заходи», - зауважив з цього приводу міністр головуючої в ЄС Чеської Республіки Павел Блажек.
Як зазначається у повідомленні, наразі різні країни-члени мають різні підходи до визначення того, що є порушенням обмежувальних заходів ЄС і які покарання можуть накладатися у зв’язку із цими порушеннями. Така ситуація, своєю чергою, може спричинити відмінності у рівні виконання санкції та підвищити ризик уникнення цих санкцій, що дозволить особам, які підпадають під санкції, користуватися своїми активами на території ЄС та продовжувати підтримувати режими, проти яких ЄС запровадив обмежувальні заходи.
Рішення включити такі спроби обійти або порушити імплементацію обмежувальних заходів ЄС до переліку європейських злочинів є першим із двох кроків до запровадження рівного виконання санкцій у всіх країнах ЄС. Після прийняття цього політичного рішення Європейська комісія представить конкретні пропозиції до регуляторних правил із чіткою дефініцією порушень, що підпадають під категорію кримінальних злочинів, а також градацію покарання за порушення обмежувальних заходів ЄС.
Проєкт такої директиви (регуляторний документ Єврокомісії – ред.) має бути внесений на затвердження Радою ЄС та Європейським парламентом.
Як повідомлялося, нинішній європейський перелік дій, що підпадають під визначення кримінальних злочинів на території країн ЄС, містить прояви тероризму, контрабанди людьми, сексуальну експлуатацію жінок і дітей, незаконну торгівлю наркотичними речовинами, відмивання грошей, корупцію, підробку платіжних засобів, комп’ютерні злочини та організовану злочинність.
Європейська комісія оприлюднила пропозиції щодо включення спроб оминути або порушити обмежувальні заходи ЄС до переліку злочинів 25 травня 2022 року.
З початку російського військового вторгнення в Україну ЄС застосував вже 8 пакетів санкцій проти осіб, установ та секторів економіки російської федерації з метою обмеження її здатності до продовження агресивної війни проти України.
24 листопада президент Єврокомісії Урсула фон дер Ляєн на фоні продовження обстрілів росією критичної інфраструктури України заявила, що ЄС «повним ходом» веде роботу над дев’ятим пакетом санкцій ЄС проти російської федерації.