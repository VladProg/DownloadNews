Українська компанія «Укрзалізниця» отримала останні 15 зі 100 нових пасажирських вагонів, замовлених у 2021 році за кошти державного бюджету.

Про це повідомило Міністерство інфраструктури у Фейсбуці, передає Укрінформ.
«Завдяки системній та злагодженій роботі команди нам вдалося суттєво оновити вагонний парк Укрзалізниці, підтримати промисловість і забезпечити роботою десятки тисяч залізничників. Значна частина з цих 100 вагонів використовувалася для евакуації населення з лінії фронту та для перевезення дипломатичних делегацій країн-союзників. Вагони виготовлені з урахуванням принципів інклюзивності та безбар'єрності», - сказав віцепрем’єр-міністр з відновлення України – міністр розвитку громад, територій та інфраструктури Олександр Кубраков.

За його словами, в кожному з переданих 15 вагонів передбачено інклюзивну вбиральню та одне безбар'єрне купе, де є спеціальні спальні дивани зі зміною кута нахилу і фіксацією тіла, місце для інвалідного візка та ремені для його закріплення, а також пульт з регулюванням освітлення, кнопкою виклику провідника, пристроєм гучномовного зв’язку з провідником.
Крім цього, в усіх інклюзивних вагонах встановлені рельєфні таблички зі шрифтом Брайля, нанесено контрастне маркування для людей з вадами зору, а вхідна група обладнана подовженими поручнями та складними пандусами.
Отримані вагони курсуватимуть зі столиці на Кишинів, Хелм, Перемишль, Харків, Запоріжжя, Кривий Ріг, Херсон, Одесу, Львів, Івано-Франківськ, Чернівці, а також в складі поїздів за маршрутами Одеса – Львів, Дніпро – Трускавець, Харків – Трускавець, Харків – Одеса, Харків – Івано-Франківськ, Харків – Хелм та Запоріжжя – Перемишль.
Усі 100 вагонів були виготовлені Крюківським вагонобудівним заводом. Цьогоріч у держбюджеті також передбачено кошти на оновлення рухомого складу для пасажирських перевезень.
Як повідомлялось, 24 лютого Верховна Рада прийняла в цілому законопроєкт №8399 про внесення змін до ЗУ «Про Державний бюджет України на 2023 рік», яким відновлено бюджетну програму з оновлення рухомого складу для пасажирських перевезень. Це дозволить провести розрахунки як за вже поставлені вагони, так і розпочати нові закупівлі рухомого складу у 2023 році.
Фото: Міністерство інфраструктури України