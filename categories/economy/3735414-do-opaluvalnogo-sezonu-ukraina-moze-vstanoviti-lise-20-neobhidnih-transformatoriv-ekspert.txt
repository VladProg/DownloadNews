До опалювального сезону Україна встигне встановити тільки 20% від необхідного високовольтного обладнання важкого типу.

Про це повідомив директор Центру досліджень енергетики Олександр Харченко під час брифінгу в Медіацентрі Україна - Укрінформ.
«Уже можна констатувати, що з точки зору покриття високовольтного обладнання важкого типу, який є найскладнішим до заміни і який найбільш потрібний зараз, ми встигнемо отримати і встановити до опалювального сезону щонайбільше 20% від того, що дійсно потрібно зробити», – сказав Харченко.
За його словами, причина полягає в тому, що темпи виробництва в світі не відповідають кількості замовлень, оскільки Україна фактично повністю завантажила в світовому масштабі потужності такого виробництва. Але попри це, в України є шанс «нормально» пройти наступний опалювальний сезон.
«Якщо ж атаки на енергосистему не відновляться, то, майже напевно, ми пройдемо зимовий період нормально і без масштабних аварійних ситуацій. Хоча певні регіони є дуже вразливими, і там, безумовно, треба фокусувати певні зусилля», - наголосив Харченко.
На його думку, потрібно акцентувати на відновленні високовольтних мереж та на побудові фізичного захисту енергооб’єктів, оскільки ймовірність нових атак на енергосистему є високою.
Як повідомлялося, Україна входить у літній період підвищеного піку споживання електроенергії, тому, щоб уникнути відключення електропостачання, важливо зменшити використання кондиціонерів.