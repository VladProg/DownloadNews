У межах «зернової ініціативи» Україна експортувала 6,9 млн т пшениці, 20% якої направлено до країн Африки.

Як передає Укрінформ, про це повідомляє Міністерство аграрної політики та продовольства у Фейсбуці.
«Завдяки «зерновій ініціативі» вже вдалося експортувати майже 25 млн тонн агропродукції, з яких 6,9 млн тонн пшениці. 20% пшениці від загальної кількості поїхало до африканських країн. У найбідніші країни та з доходом нижче середнього відвантажено 2,67 млн тонн пшениці, або 43%», - йдеться в повідомленні.
У міністерстві подякували міжнародним партнерам України і учасникам угоди ООН та Туреччині за домовленості щодо пролонгації «зернового коридору».
За словами міністра агрополітики Миколи Сольського, продовження «зернової ініціативи» дозволить Україні залишатися топовою аграрною країною, «бо це означає, що український фермер буде сіятися і зможе отримати від свого врожаю дохід, тобто йдеться про збільшення ліквідності аграріїв».
Світ же завдяки продовженню зернової угоди отримає можливість зміцнити продовольчу безпеку та нагодувати сотні мільйонів людей, які залежать від України.
Як повідомлялося, угода щодо «зернової ініціативи» пролонгована ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня.
Фото Мінагрополітики