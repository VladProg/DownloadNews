Національна комісія, що здійснює державне регулювання у сферах енергетики та комунальних послуг (НКРЕКП), перевірить дев’ять операторів систем розподілу за зверненнями споживачів щодо недотримання графіків відключень.

Як передає Укрінформ, про це повідомляє пресслужба НКРЕКП.
Рішення були прийняті регулятором 27 грудня. Підставою для проведення перевірок стали обґрунтовані звернення побутових споживачів про недотримання операторами систем розподілу (ОСР) графіків відключень від електропостачання.
Зокрема, НКРЕКП планує перевірити АТ «Вінницяобленерго», ПРАТ «Закарпаттяобленерго», ВАТ «Тернопільобленерго», АТ «Хмельницькобленерго», ПРАТ «Львівобленерго», «ДТЕК Одеські електромережі», ПРАТ «ДТЕК Київські електромережі», ПРАТ «ДТЕК Київські регіональні електромережі» та АТ «Полтаваобленерго».
Так, до НКРЕКП надходять численні звернення споживачів електричної енергії щодо нерівномірного розподілу обленерго участі споживачів у заходах з розвантаження енергосистеми (графіках відключення) та неповідомлення споживачів про перерви в електропостачанні.
Як повідомлялося, Національна комісія, що здійснює державне регулювання у сферах енергетики та комунальних послуг (НКРЕКП), прийняла постанову про встановлення тарифу на послуги постачальника «останньої надії» на I квартал 2023 року у розмірі 517,04 грн/МВт-год. (без урахування податку на додану вартість).