Опалювальний сезон 2022/23 року буде одним з найскладніших в Україні через військове вторгнення росії на територію нашої держави, а також постійні обстріли енергетичних об’єктів.

Таку думку висловила оглядачка відділу економічної інформації Укрінформу Вікторія Наконечна у програмі «Насправді».
«Цей опалювальний сезон буде тяжким, ймовірно, найтяжчим з усіх попередніх. Ми можемо очікувати чергових масованих ракетних ударів по ТЕС, ТЕЦ та підстанціях. Тобто, по усіх ланцюжках енергопостачання. І так, на жаль, буде до того часу, поки росія має ракети, аби продовжувати обстрілювати територію України», - зазначила оглядачка.
Вона закликала українців готуватись до опалювального сезону завчасно, зокрема виконати низку заходів: купити теплий одяг, зимовий спальник, утеплити вікна і балкони, заклеїти щілини та перевірити лічильники, щоб мати можливість регулювати споживання.
«Ми повинні бути морально готовими до того, що в нас можуть бути певні проблеми під час ОЗП (осінньо-зимовий період - ред.) – або світло зникне, або опалення. Також можуть виникнути негаразди з водою, адже насоси працюють на електриці», - резюмувала Наконечна.
Як повідомлялося, через російські обстріли 10-11 жовтня по території України було пошкоджено 132 об’єкти, з них понад 20 об'єктів енергетичної інфраструктури.
Влада Нідерландів уже заявила про намір виділити 70 мільйонів євро, щоб допомогти Україні стабільно пройти осінньо-зимовий період 2022/2023 року