За всіх сценаріїв проходження опалювального сезону, які моделювала НЕК "Укренерго", включно із вимкненням Запорізької атомної електростанції, українські споживачі будуть забезпечені електрикою.

Про це на брифінгу в Медіацентрі Україна - Укрінформ повідомив голова правління компанії Володимир Кудрицький.
"Укренерго проводило моделювання проходження осінньо-зимового періоду як із ЗАЕС, так і без неї <...> В усіх сценаріях, які ми моделювали, включно із песимістичними, завдання проходження опалювального сезону, забезпечення електрикою наших споживачів є складним, але досяжним", - наголосив Кудрицький.
Він зазначив, що енергосистема України наразі збалансована.
"Після деокупації ми дуже швидко відновимо всю інфраструктуру, яка забезпечує видачу потужності станції, і ми дуже швидко побачимо ЗАЕС у мережі", - запевнив очільник Укренерго.
Він також нагадав, що компанія відновила надійне живлення ЗАЕС з енергосистеми України.
"Ситуація з цієї точки зору дещо стабілізувалася порівняно з тим, що було", - додав Кудрицький.
Як повідомлялося, з 11 вересня Запорізька АЕС повністю перейшла в режим "холодної зупинки" і припинила виробляти електроенергію.
ЗАЕС, найбільша атомна станція в Європі, з 4 березня захоплена російськими військовими, відтоді на майданчику станції загарбники розміщують військову техніку та боєприпаси, а також обстрілюють прилеглу територію.
МАГАТЕ 6 вересня представило звіт за результатами інспекції ЗАЕС. У документі зафіксовано випадки розміщення російської військової техніки на території Запорізької АЕС, зокрема у машинних залах енергоблоків.