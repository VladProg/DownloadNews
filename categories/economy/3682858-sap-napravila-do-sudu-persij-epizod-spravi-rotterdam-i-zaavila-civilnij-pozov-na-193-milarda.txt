Спеціалізована антикорупційна прокуратура направила до Вищого антикорупційного суду перший епізод у так званій справі “Роттердам+” і заявила цивільний позов на 19,357 млрд грн.

Як передає Укрінформ, про це повідомляє пресслужба відомства.

“15 березня 2023 року прокурори САП за результатами розслідування НАБУ скерували до суду обвинувальний акт щодо шести осіб, причетних до запровадження так званої формули «Роттердам+»”, - йдеться у повідомленні.

За оцінкою слідства, запроваджена формула призвела до завдання протягом 2016-2017 років 19,357 млрд гривень збитків споживачам електроенергії.
Прокурор також заявив цивільний позов про відшкодування шкоди, завданої кримінальним правопорушенням державі на суму 19,357 млрд гривень.

Серед обвинувачених: голова Національної комісії, що здійснює регулювання у сфері енергетики та комунальних послуг (далі — НКРЕКП), член НКРЕКП, начальник відділу НКРЕКП, керівник управління НКРЕКП, заступник комерційного директора однієї з приватних компаній групи – ключовий оператор ринку теплогенерації України, директор департаменту однієї з компаній зазначеної групи.
Посади вказані на момент вчинення злочину.

Дії всіх осіб кваліфіковано за ознаками злочину, передбаченого ч. 2 ст. 364 (зловживання владою або службовим становищем) ККУ. Представникам приватних компаній інкримінують пособництво у цьому злочині.

У САП зауважили, що в цьому провадженні декілька разів ухвалювались рішення про його закриття. Попри це, 22 вересня минулого року керівник САП скасував постанову про закриття цієї справи як незаконну та необґрунтовану.

Того ж дня, за результатами спільної роботи детективів та оновленої групи прокурорів, а також детального аналізу зібраних у справі доказів, прийнято рішення про повідомлення шістьом особам, причетним до запровадження так званої формули «Роттердам+», про зміну раніше повідомленої підозри та повідомлення стороні захисту про завершення досудового розслідування.


На сьогодні досудове розслідування у справі закінчено. Обвинувальний акт скеровано до ВАКС для розгляду по суті, поінформували у прокуратурі.
Як повідомляв Укрінформ, НАБУ завершило слідство щодо 15 осіб, причетних до запровадження та дії так званої формули «Роттердам+», через яку споживачі електроенергії незаконно переплатили понад ₴20 мільярдів упродовж 2018-2019 років.