Міжнародний валютний фонд очікує, що за підсумками 2022 року рівень реального ВВП України знизиться до «мінус» 35% на тлі втрат людських ресурсів, збитків для інфраструктури й національної економіки в цілому в умовах війни, розв’язаної росією.

Про це йдеться в останньому прогнозі «Перспективи світової економіки» (WEO), який Укрінформ отримав у своє розпорядження.
У таблиці з показниками для європейських економік WEO вказано, що економічне зростання України впаде з 3,4% ВВП минулого року до «мінус» 35% наприкінці 2022-го.
У МВФ також спрогнозували, що індекс споживчих цін в Україні за підсумками 2022 року зросте з 9,4 до 20,6. Інші прогнози на нинішній та наступний роки не публікуються.

«Війна призвела до переміщення мільйонів людей, а також значних людських втрат і шкоди фізичному капіталу в Україні», - зауважили у Фонді.
Як пояснили власному кореспондентові агентства у МВФ, подібні економічні тенденції характерні для країн, що охоплені війною. Такий досвід переживали Ємен, Сирія, Ліван та інші країни. А темпи подальшого економічного зростання залежатимуть від тривалості війни, наслідків для національної економіки й політики, яку запроваджуватиме уряд в період і після бойових дій, а також рівня міжнародної підтримки.
Зазначається, що війна росії в Україні продовжує мати негативний вплив на регіональному, а також міжнародному рівні. Крім санкцій, введених Заходом для примушення росії припинити бойові дії, ЄС також запровадив ембарго на імпорт вугілля в серпні 2022 року, констатується в документі. Очікується, що з кінця 2022 року буде оголошена заборона на імпорт російської нафти морем. Зменшилися також поставки російського трубопровідного газу в Європу.
«Війна має серйозні економічні наслідки в Європі, з вищими цінами на енергоносії, слабкою споживчою впевненістю та уповільненням темпів виробництва внаслідок постійних збоїв у ланцюгах постачання та зростання витрат на виробництво»,- зазначається у доповіді.
Крім того, вказується на глобальні наслідки російської агресії, зокрема на світовому продовольчому ринку. «Попри нещодавню угоду щодо експорту зерна через Чорне море, світові ціни на продовольство залишаються високими, однак очікується, що вони дещо пом’якшаться»,- зауважили у Фонді.
Як повідомляв Укрінформ, Міністерство економіки України минулого тижня заявило, що за підсумками трьох кварталів 2022 року падіння ВВП в Україні оцінюється на рівні 30%.