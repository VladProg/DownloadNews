Протягом доби в аварійний ремонт відключено 4 енергоблоки теплоелектростанцій, однак наявне виробництво електроенергії дозволяє забезпечити потреби всіх споживачів.

Як передає Укрінформ, про це повідомляє НЕК "Укренерго" у Фейсбуці.
"Вчора був включений в роботу один енергоблок на атомній електростанції й один на теплоелектростанції. Відключено в аварійний ремонт протягом доби чотири енергоблоки на теплоелектростанціях в різних регіонах. Попри відключення енергоблоків, електроенергії, виробленої українськими електростанціями, достатньо для забезпечення потреб всіх побутових та юридичних споживачів", - йдеться у повідомленні.
У понеділок, 20 листопада, імпорт електроенергії запланований у вечірні години зі Словаччини та Румунії 970 МВт-год. Експорт здійснюється здійснюється протягом однієї години опівночі до Словаччини та Румунії, загальним обсягом 200 МВт-год.
Як повідомлялося, 20 листопада НАЕК "Енергоатом" вивів із ремонту та підключив до енергосистеми останній з дев'яти енергоблоків АЕС, що підконтрольні компанії.