Мінекономіки підписало з інвестиційною компанією BlackRock меморандум про взаєморозуміння; компанія надасть консультації та сприятиме створенню платформи для залучення приватного капіталу до відновлення України.

Як передає Укрінформ, про це повідомляє пресслужба Мінекономіки.
“Для нас дуже важливо продемонструвати всьому світові, що війна не забороняє інвестиції в Україну. Адже саме інвестиції є запорукою майбутньої швидкої та ефективної відбудови економіки. Тож ми покладаємо великі сподівання на співпрацю із BlackRock FMA. Сподіваємося, що ця “платформа відновлення” стане ефективним механізмом мобілізації вкладень у ключові сектори нашої економіки”, - зазначила перший віцепрем’єр-міністр - міністр економіки України Юлія Свириденко.
Угоду було підписано 10 листопада 2022 року у Вашингтоні. Вона передбачає, зокрема, що департамент BlackRock із консультацій щодо фінансових ринків (BlackRock Financial Markets Advisory) консультуватиме Мінекономіки стосовно створення дорожньої карти впровадження інвестиційної платформи. У тому числі стосовно структури цієї платформи, повноважень та управління.
Завдяки платформі планується мобілізувати інвестиції, передусім приватні, у ключові сектори української економіки, враховуючи потреби у відбудові внаслідок повномасштабного вторгнення росії.
Як повідомляв Укрінформ, у вересні Президент Володимир Зеленський обговорив із головою найбільшої у світі інвестиційної компанії BlackRock Ларрі Фінком можливості залучення державних і приватних інвестицій в Україну.
Фото: me.gov.ua