Велика Британія готує вугільні електростанції до експлуатації на випадок непередбачуваних обставин в енергетиці цієї зими, щоб вони змогли стати резервним джерелом енергії.

Про це повідомляє Укрінформ з посиланням на Bloomberg.
Як зазначається, оператор єдиної енергосистеми Великої Британії National Grid платить електростанціям на вугіллі, які збиралися закривати, 400 млн фунтів стерлінгів, щоб вони продовжили працювати цієї зими як запасний варіант. Також уряд країни розпорядився підготувати до запуску дві резервні вугільні електростанції через похолодання.
"Цей захід дозволить забезпечити довіру громадськості в галузі електропостачання", – заявили в National Grid.
Водночас уряд Німеччини на тлі енергетичної кризи також продовжив термін служби вугільних електростанцій.
Наголошується, що значну частину північно-західної Європи охопив сильний холод, який триватиме весь тиждень. У Британії ввели "жовтий" підвищений рівень погодної небезпеки.
Очікується, що не по сезону холодна погода найбільше вдарить по скандинавських країнах: температура в Осло цієї п’ятниці буде на 12,5 градусів Цельсія нижчою за норму.
Раніше повідомлялося, що уряд Великої Британії надав дозвіл на будівництво вугільної шахти, першої за 30 років, це рішення розкритикували.
Фото: EDF