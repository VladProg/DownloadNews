З учорашнього вечора Запорізька АЕС відрізана від резервної лінії електропередач напругою 330 кіловольтів на правому березі Дніпра - її пошкоджено внаслідок обстрілів.

Як передає Укрінформ, про це йдеться в повідомленні Міжнародного агентства з атомної енергії, поширеному у п’ятницю.
Цей інцидент "підкреслює нестабільність постачання електроенергії з мережі", заявив генеральний директор МАГАТЕ Рафаель Маріано Гроссі.



Зазначається, що ЗАЕС, шість реакторів якої зупинені, продовжує отримувати електроенергію, необхідну для охолодження реакторів, від зовнішньої лінії електропередач (750 кВ) - єдиної з чотирьох, котрі працювали до російського вторгнення.
Група експертів МАГАТЕ, яка перебуває на ЗАЕС, повідомила, що в четвер о 21:35 станція втратила з’єднання з резервною лінією "Феросплавна-1" внаслідок пошкодження на другому березі Дніпра. Масштаби пошкодження ще не визначені, але роботи з відновлення ведуться, додали в МАГАТЕ.
"Феросплавна-1" була останньою резервною лінією електропередач Запорізької АЕС, і життєво важливо, щоб вона була відновлена якнайшвидше", - сказав Гроссі, наголосивши, що всі воєнні дії, які загрожують ядерній безпеці України, мають бути негайно припинені.
Він зазначив, що продовжує консультації з Україною та росією стосовно якнайшвидшого запровадження зони ядерної безпеки навколо ЗАЕС.
Як повідомляв Укрінформ, усі 9 блоків вітчизняних атомних електростанцій на підконтрольній Україні території працюють на максимальній потужності.
Запорізьку АЕС російські війська захопили 4 березня. Загарбники розміщують на її майданчику військову техніку та боєприпаси, постійно обстрілюють як прилеглу територію, так і саму станцію, руйнуючи лінії електропередач і спричиняючи відключення зовнішнього живлення. Причому в цих обстрілах ворог звинувачує ЗСУ.
Українська влада наголошує, що для відновлення ядерної безпеки росія повинна повністю вивести свої війська та техніку із Запорізької АЕС.