Україна у січні-вересні 2023 року експортувала 41 тис. т меду.

Про це йшлося під час VI національного медового форуму «Євроінтеграція під час війни: виклики та можливості для медової галузі України», передає Укрінформ із посиланням на пресслужбу Міністерства аграрної політики та продовольства України.
"Як наголосили учасники Форуму, попри повномасштабне вторгнення РФ медова галузь України продовжує розвиватися. В 2022 році експортовано 48 тис. т, а за 9 місяців 2023-го - 41 тис. т меду. Український мед постачається до Німеччини, Польщі, Бельгії, США, Франції, Литви, Чехії та Угорщини", - йдеться у повідомленні.
Зазначається, що для того, щоб посилювати позиції українських виробників меду на національному та міжнародному ринках необхідно на законодавчому рівні впровадити правовий досвід ЄС. Також це дозволить розширити зовнішні ринки для експорту українського меду.
Начальник відділу з питань здоров’я та благополуччя тварин департаменту державної політики у сфері санітарних та фітосанітарних заходів Мінагрополітики Борис Кобаль розповів, що наразі триває активна робота над впровадженням вимог ЄС в сфері бджільництва в українське законодавство. За його словами, при Мінагрополітики вже працює робоча група з розвитку бджільництва, яка напрацьовує законодавчі зміни щодо врегулювання діяльності пасічників.
Крім того, у вересні 2023 року була прийнята постанова Кабінету Міністрів №1041, яка врегульовує вимоги до транспортування бджіл.
Начальник відділу з питань безпечності харчових продуктів Департаменту державної політики у сфері санітарних та фітосанітарних заходів Мінагрополітики Наталія Щирова додала, що 26 жовтня 2023 року вступив у силу закон про вдосконалення державного регулювання продовольчої безпеки та розвитку тваринництва. За її словами, закон спрямований на забезпечення покращеного державного регулювання продовольчої безпеки та розвитку тваринництва. Норми документу максимально наближені до стандартів ЄС.
Щирова нагадала, що наразі в Україні діяльність пасічників і крафтових виробників регулюється законом «Про основні принципи та вимоги до безпечності та якості харчових продуктів».
Як повідомлялось, за даними Євростату, у 2022 році Україна посіла 2 місце серед країн-імпортерів меду до Європейського Союзу із часткою 24%.
Фото: agrotimes