Шведська компанія Absolut, яка спеціалізується на виробництві алкоголю, повністю припинила експорт своєї продукції до росії.

Про це повідомляє Bloomberg, передає Укрінформ.
Зазначається, що рішення прийнято після критики на адресу компанії на тлі повномасштабного вторгнення рф в Україну.
Головний виконавчий директор Absolut Стефані Дюрру заявила, що компанія має обов’язок дбати про своїх працівників і партнерів і "не може наражати їх на масову критику в усіх формах".
Материнська компанія Pernod Richard SA у квітні оголосила про поновлення поставок продукції до рф.
За інформацією AFP, у Pernod Richard підкреслили, що рішення про відновлення експорту було прийнято частково з метою захисту персоналу у росії від «кримінальної відповідальності» та звинувачень у «навмисному банкрутстві».
Однак воно викликало масову критику у Швеції. Зокрема, прем’єр-міністр Швеції Ульф Крістерссон сказав, що був «дуже здивований» таким рішенням. Дехто закликав до бойкоту компанії.
Кілька відомих барів і ресторанів Стокгольма припинили продаж продукції компанії.
Як повідомляв Укрінформ, нідерландський виробник Heineken NV припинив виробництво та продаж пива власної марки в росії, приєднавшись до хвилі компаній, які припиняють свою діяльність у росії через вторгнення рф в Україну.
Фото: Getty Images