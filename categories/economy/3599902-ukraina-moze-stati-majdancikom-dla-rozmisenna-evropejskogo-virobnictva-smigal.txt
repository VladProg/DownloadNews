Прем’єр-міністр Денис Шмигаль вважає, що європейські країни, допомагаючи відбудовувати Україну, знайдуть тут нові можливості для розвитку свого бізнесу.

Таку думку він висловив на відкритті V українсько-німецького економічного форуму, повідомляє кореспондент Укрінформу.

«Європа зіштовхнулася із новим виміром загроз, з новою невизначеністю, і чорні лебеді з'являються все частіше, тому слід докорінно змінювати звичайно реагування. Європа має бути самодостатньою в усіх сферах від безпеки до енергетики, і Україна може в цьому допомогти. Наше велике відновлення стане бустером для економіки Європи, трампліном, каталізатором – як хочете можете це називати. Я в цьому переконаний», - сказав Шмигаль.
За його словами, план відновлення України є грандіозним, хоча надзвичайно великими є збитки, які завдає росія розв'язаною війною нашій країні.
«Наша оцінка ресурсів, потрібних для відбудови, наближається до 750 млрд доларів. План відновлення України – не про те, як повернути все назад, а про те, як рухатися спільно уперед. В процесі нашої трансформації відкриються абсолютно нові можливості для європейського бізнесу», - переконаний прем'єр.
За його словами, такі можливості з'являться в енергетиці, аграрному секторі, військово-промисловому комплексі, ІТ та інших сферах.
«Україна може стати майданчиком для розміщення європейського виробництва поруч із ринком збуту. Для цього маємо кваліфікованих спеціалістів, розвинену логістику, потужну енергетику, природні ресурси», - додав глава уряду.
Як повідомлялося, з 24 лютого в Україні триває повномасштабна російська воєнна агресія. Сили оборони чинять запеклий опір російським загарбникам.