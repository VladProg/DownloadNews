Антимонопольний комітет України оштрафував на загальну суму понад 1 млн грн КП «Львівтеплоенерго» та КП «Київтеплоенерго» за те, що вони у різні періоди зобов'язували споживачів отримувати технічні умови та технічні рішення для встановлення лічильників.

Як передає Укрінформ, про це повідомив очільник АМКУ Павло Кириленко у Фейсбуці.
"Тимчасові адміністративні колегії, які окремо розглядали справи по «Львівтеплоенерго» та «Київтеплоенерго», на своїх засіданнях дійшли однакових висновків: встановили і довели факти порушень та оштрафували підприємства. «Львівтеплоенерго» має сплатити до держбюджету 550 тисяч гривень, «Київтеплоенерго» - 502 тис. грн", - написав він.
Кириленко зазначив, що у різні періоди (починаючи з 2018 року) ці комунальні підприємства припускалися ідентичних порушень: зобов’язували споживачів отримувати технічні умови та технічні рішення для встановлення лічильників – вузлів обліку теплової енергії.
Очільник АМКУ додав, що під час визначення розмірів штрафів було враховано, що підприємства є об'єктами критичної інфраструктури. Крім того, суми штрафів є співрозмірними із вигодами, які вони отримали.
Кириленко наголосив, що суб’єкти природних монополій у своїх діях мають керуватися чинним законодавством та дбати про дотримання інтересів споживачів. За його словами, ця позиція Антимонопольного комітету України була і залишається незмінною.
Як повідомляв Укрінформ, у жовтні Антимонопольний комітет України оштрафував за концентрацію без дозволу на 50 млн грн компанію «BASF S.E» (Німеччина) та компанію «LetterOne Holdings SA» (Люксембург).