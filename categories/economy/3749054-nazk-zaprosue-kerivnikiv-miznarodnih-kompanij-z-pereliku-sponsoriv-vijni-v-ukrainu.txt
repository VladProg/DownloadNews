НАЗК направило листи до компаній, які були внесені до переліку міжнародних спонсорів війни, в яких запрошує керівників таких компаній відвідати Україну, щоб побачити наслідки російської агресії на власні очі та обговорити вихід бізнесу з Росії.

Як передає Укрінформ, про це повідомляє НАЗК.
"Якщо хтось вважає, що війна десь далеко, то це не так. Ця війна стосується кожного, а її наслідки відчуває увесь світ. Ми хочемо наочно показати міжнародному бізнесу, куди та на що саме йдуть податки, які він сплачує державі-терористу. Саме тому ми запрошуємо керівництво компаній з переліку спонсорів війни в Україну. Ми готові продемонструвати той жах, який принесла Росія на нашу землю і продовжує це робити", — заявив очільник НАЗК Олександр Новіков.
У зверненні також зазначається, що НАЗК відкрите для діалогу щодо стратегій компаній з переліку спонсорів війни щодо виходу з Росії.
Агентство сподівається почути відповідні публічні заяви компаній щодо засудження російської агресії проти України, побачити корпоративні рішення щодо ділової активності в РФ (наприклад, скорочення діяльності або вихід з ринку).
У НАЗК зауважують, що така ініціатива повністю відповідає керівним принципам ООН щодо підприємницької діяльності та прав людини, яких мають дотримуватися відповідальні підприємства (Прінцип 18).
Згідно з ними, щоб оцінити ризики для прав людини, бізнес-підприємства повинні, серед іншого, брати участь у змістовних консультаціях з потенційно постраждалими групами та іншими відповідними зацікавленими сторонами.
У НАЗК нагадали, що перелік міжнародних спонсорів війни на порталі “Війна і санкції” є інструментом, запровадженим агентством, з метою спонукання до виходу з Росії міжнародних компаній, які продовжують працювати в РФ, сплачувати там податки, підтримувати війська агресора товарами та послугами (як у випадку з пільговими кредитами банків для російських військових). Все це створює в очах світової спільноти ілюзію “нормальності” співпраці з агресором.
При формуванні переліку НАЗК посилається на стандарти Організації економічного співробітництва та розвитку (ОЕСР) щодо відповідального ведення бізнесу. Фінансування країни-агресора їм повністю протирічить.
Як повідомляв Укрінформ, до переліку спонсорів війни внесена 31 міжнародна компанія, найбільше в ньому китайських компаній.