В Україні від старту ринку землі 1 липня 2021 року по 1 червня 2023 року вже укладено 145 091 угоду купівлі-продажу земельних ділянок сільськогосподарського призначення сукупною площею майже 325 тис. га.

Як передає Укрінформ, про це йдеться у "Аналітичному огляді стану земельного ринку в Україні" Центру досліджень продовольства та землекористування при Київській школі економіки (KSE Агроцентр).
Зазначається, що наразі в обігу перебуває приблизно 1% сільськогосподарських земель на підконтрольних Україні територіях, що в цілому відповідає показникам розвинутих економік.
"Це означає, що ринок сільгоспземель в Україні, попри воєнний стан, залишається ліквідним і привабливим для інвесторів. У розрізі регіонів показник ліквідності, тобто відсоток землі в обігу, добре демонструє попит на сільгоспземлі на місцях. Сукупно наразі нараховується 7 регіонів, в яких частка сільгоспземель в обігу перевищує один відсоток. Переважно ці регіони розташовані в центрі України", - йдеться в огляді.
Аналітики зауважують, що абсолютним лідером є Харківщина, де в обігу з моменту запуску земельного ринку перебуває 1,59% всіх сільгоспземель в області. Найменша частка земель в обігу спостерігається на сході України, який зазнає впливу бойових дій ще з 2014 року, а також на заході України, де ринок сільгоспземель ускладнюється порівняно малим розміром земельних ділянок.
У травні 2023 року в Україні відбулося 27,6 тис. правочинів із землею сільгосппризначення, найбільш численним із яких була спадщина. Купівля-продаж та дарування посіли, відповідно, друге та третє місце за кількістю.
У травні було зареєстровано укладення угод іпотеки щодо 15 ділянок сукупною площею 17,7 га. Загалом із моменту відкриття ринку станом на кінець травня цього року в іпотеку були передані 732 ділянки загальною площею понад 2,5 тис. га.
Як повідомляв Укрінформ, ринок землі в Україні офіційно стартував 1 липня 2021 року. До 2024 року купувати сільськогосподарську землю можуть тільки фізособи - громадяни України з обмеженням у 100 гектарів. Закон про ринок землі забороняє купувати землю іноземцям.
Фото: agropolit.com