Аналітики прогнозують, що за оптимістичним сценарієм у 2022/2023 маркетинговому році Україна може експортувати 40,3 млн т зернових, що на 23% менше, ніж у 2021/22 МР.

Як передає Укрінформ, про це повідомляє інформаційно-аналітичне агентство «АПК-Інформ».
Зазначається, що в поточному сезоні аналітики агентства розглянули два сценарії розвитку зернового ринку України. При оптимістичному сценарії, тобто при подальшому функціонуванні «зернового коридору» у 2022/23 МР експортний потенціал зернових оцінюється в 40,3 млн т, що на 23% менше, ніж у 2021/22 МР. Очікується, що експорт пшениці становитиме - 13,8 млн т (-27% до 2021/22 МР), ячменю - 2,4 млн т (-58%) та кукурудзи - 24 млн тонн (-11%).
При песимістичному сценарії відвантаження українського зерна на зовнішній ринок можуть скласти 24,3 млн т (-53%), в т.ч. пшениці – 8,1 млн т (-57%), ячменю – 2 млн т (-65%) і кукурудзи - 14,1 млн т (-48%).
За даними агентства, у період з липня по жовтень цього року з України на зовнішній ринок було відвантажено 13,2 млн т зерна, що на 33% менше, ніж за аналогічний період 2021 року, коли було експортовано 19,6 млн т. З липня по жовтень цього року кукурудзи було експортовано 7,1 млн т (утричі більше аналогічного показника 2021 року), пшениці - майже 5 млн т (-60%) та ячменю - 1,1 млн т (-76%).
Від початку підписання «чорноморської зернової ініціативи» по кінець жовтня з трьох одеських портів вийшло 421 судно, на борту яких знаходилося 9,7 млн т української агропродукції, в тому числі 4,3 млн т кукурудзи, 2,8 млн т пшениці та 319 тис. т ячменю. Станом на 16 листопада 2022 року на світовий ринок «зерновим коридором» було відвантажено вже 11,1 млн т агропродукції з України, з яких 42% припадає на кукурудзу, 30% - на пшеницю та майже 4% на ячмінь.
Аналітики підкреслюють, що більш як 60% експорту українського зерна здійснюється через морські порти Одеської області, але навіть при анонсованому продовженні дії «зернової угоди» ризики її зриву залишаються суттєвими.
Як повідомляв Укрінформ, згідно з даними Міністерства аграрної політики та продовольства з 24 лютого по 7 листопада Україна експортувала 26,2 млн т зернових, зернобобових та олійних культур, у тому числі – 10,2 млн т кукурудзи, 5,4 млн т – пшениці та 1,2 млн т – ячменю.
Фото: АА