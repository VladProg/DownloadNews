Європейська комісія підтримує плани України у повоєнній «зеленій» відбудові та подальшому впровадженні зеленого курсу.

Про це виконавчий віцепрезидент Єврокомісії Франс Тіммерманс під час зустрічі запевнив міністра захисту довкілля та природних ресурсів Руслана Стрільця, повідомляє Укрінформ з посиланням на пресслужбу Міндовкілля.
«Для України та світу важливо налагодити швидке постачання зернових тим країнам, які від цього залежать. Але завдання Міндовкілля та ЄС у цьому контексті запобігти додатковому забрудненню довкілля. Тут одним зі шляхів вирішення може стати запуск глибоководного суднового ходу «Дунай – Чорне море», – зауважив Стрілець.
Під час зустрічі обговорювалося відновлення України за зеленими технологіями, European Green Deal, вплив війни на довкілля, допомога ЄС у розвитку довкіллєвої сфери в Україні.
Зокрема, Тіммерманс запевнив, що Єврокомісія стане активним учасником переговорів між Україною та Румунією у цьому питанні. Він зауважив, що ЄС надає особливого значення документуванню російських злочинів на території України й готова підтримувати Україну у цьому питанні.
Як повідомлялося, під час зустрічі в Києві Прем’єр-міністр України Денис Шмигаль та виконавчий віцепрезидент Європейської комісії з питань Європейського зеленого курсу Франс Тіммерманс обговорили енергетичну стійкість України та зниження впливу росії на енергетичний сектор Європейського Союзу.
Фото: Міндовкілля