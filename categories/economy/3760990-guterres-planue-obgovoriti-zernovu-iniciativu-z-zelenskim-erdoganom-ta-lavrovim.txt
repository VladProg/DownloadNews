Генеральний секретар ООН Антоніу Гутерреш планує обговорити на зустрічах з президентом України Володимиром Зеленським, президентом Туреччини Реджепом Таїпом Ердоганом та міністром закордонних справ РФ Сергієм Лавровим питання експорту українського зерна та відновлення Чорноморської зернової ініціативи.

Як передає власний кореспондент Укрінформу у Нью-Йорку, про це він заявив у середу на пресконференції, відповідаючи на запитання журналістів.
Гутерреш уточнив, що з кожним із трьох названих осіб зустрічатиметься окремо.
«Очевидно, це питання обговорюватиметься під час наших дискусій, – сказав він. – Я не казатиму, як я налаштований – оптимістично чи песимістично, – єдине, у чому ви можете бути певні, це в тому, що я залишаюся сповненим рішучості зробити все можливе, аби відновити Чорноморську ініціативу, експорт українських харчових продуктів, а також продовжити нашу роботу з полегшення поставок російських харчів та добрив у рамках санкційного режиму».
Генсек повторив, що ці «зусилля докладаються не для того, щоб порушити режим санкцій, а в рамках режиму санкцій», аби не виникали «стримувальні фактори, яких не бажали» при їх запровадженні.
Говорячи про необхідність припинення російської війни та досягнення миру в Україні, Гутерреш підкреслив, що йдеться «не про будь-який мир, а такий, що відповідає Статутові ООН та міжнародному праву».
Як повідомляв Укрінформ, раніше Гутерреш заявив: він не згоден з тими, хто покладає на Організацію Об’єднаних Націй провину за російську війну проти Україну.
За його словами, не можна говорити, що ООН зазнала невдачі в Україні, бо «не ООН вторглася в Україну».
«Держави-члени повинні виконувати свої обов'язки, і ми не повинні використовувати ООН як цапа-відбувайла за невдачі держав-членів у дотриманні Статуту», - наголосив Гутерреш.
Як повідомлялося, у Нью-Йорку 19 - 25 вересня відбудеться тиждень високого рівня Генасамблеї ООН.