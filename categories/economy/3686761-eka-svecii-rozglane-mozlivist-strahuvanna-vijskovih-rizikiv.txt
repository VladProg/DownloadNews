Посол Королівства Швеції Тобіас Тиберг підтвердив готовність Експортно-кредитного агентства (ЕКА) Швеції розглянути можливість страхування військових ризиків для інвесторів.

Як передає Укрінформ, про це йшлося під час зустрічі першого віце-прем'єр-міністра – міністра економіки України Юлії Свириденко із надзвичайним і повноважним послом Королівства Швеція в Україні Тобіасом Тибергом, повідомляє пресслужба Мінекономіки.
«Ми намагаємось залучити якомога більше країн до Міжвідомчої донорської координаційної платформи для підтримки процесу відновлення та реконструкції України у рамках так званого «фінансового Рамштайну». Паралельно із фінансуванням грантових програм ми шукаємо підтримки для експортно орієнтованих підприємств та страхування військових ризиків для інвесторів», - сказала Свириденко.
Своєю чергою, Тобіас Тиберг підтвердив готовність Експортно-кредитного агентства Швеції розглянути можливість страхування військових ризиків. Також посол заявив, що Швеція представить нову програму підтримки України в червні.
Як повідомлялось, Мінекономіки працює над розробкою інструментів страхування політичних ризиків, для покриття яких планується створити окремий фонд, що дозволить залучити не лише MIGA, DFC та ЕКА країн «Великої сімки», а також приватних міжнародних операторів страхового ринку.