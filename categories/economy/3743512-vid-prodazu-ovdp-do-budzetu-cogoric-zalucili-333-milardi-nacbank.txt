За січень - липень 2023 року уряд України залучив від розміщення ОВДП на аукціонах 333 млрд грн в еквіваленті, загалом упродовж воєнного стану було залучено 585 млрд грн.

Як передає Укрінформ, про це повідомляє пресслужба Національного банку України.
"За даними Депозитарію НБУ, упродовж семи місяців 2023 року Уряд України залучив від розміщення ОВДП на аукціонах 227 418,1 млн грн, 2 191,2 млн дол. США та 640,9 млн євро. На погашення за внутрішніми борговими державними цінними паперами за цей період спрямовано 141 637,3 млн грн, 2 078,1 млн дол. США та 529,8 млн євро", - йдеться в повідомленні.
Протягом січня – липня 2023 року запозичення Міністерства фінансів на внутрішньому борговому ринку на 94 301,7 млн грн в еквіваленті перевищували виплати за облігаціями внутрішньої державної позики, зокрема в липні – на 13 770,9 млн грн в еквіваленті.
У липні максимальна дохідність ОВДП, що розміщуються на аукціонах, становила у гривні 19,75% річних, у доларах США – 4,80% річних. Розміщення ОВДП, номінованих у євро, у липні не проводилося. Активізувати внутрішній борговий ринок вдалося завдяки спільним зусиллям уряду та Національного банку України. Загалом з початку повномасштабної війни до 31 липня 2023 року (включно) урядом на первинних аукціонах було залучено 379 808,7 млн грн, 4 120,2 млн дол. США та 1 618,2 млн євро, а на погашення за ОВДП спрямовано 354 975,0 млн грн, 4 871,4 млн дол. США та 1 192,4 млн євро.
У Нацбанку зазначають, що найбільший обсяг цих цінних паперів, як і раніше, сконцентрований банками – первинними дилерами. Другим за обсягом є портфель військових облігацій у власності громадян та бізнесу України.
Загалом з початку року портфель військових облігацій у власності фізичних та юридичних осіб збільшився майже на 73% – до 59,8 млрд грн в еквіваленті. Обсяг військових облігацій внутрішньої державної позики у власності нерезидентів станом на 1 серпня становив 13 873,2 млн грн, 24,1 млн дол. США та 0,1 млн євро, збільшившись з початку року більш ніж в 4,9 раза. Міністерство фінансів у липні здійснило погашення військових ОВДП на суму 10 886,7 млн грн та 314,5 млн дол. США.
Як повідомлялося, за даними Міністерства фінансів України, державні запозичення до загального фонду державного бюджету за січень - червень 2023 року становили 879,1 млрд грн.