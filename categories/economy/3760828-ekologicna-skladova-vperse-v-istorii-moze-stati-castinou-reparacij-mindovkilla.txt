Міністерство захисту довкілля та природних ресурсів із перших днів повномасштабного вторгнення РФ активізувало роботу з підрахунків збитків, завданих агресором природі України. При цьому екологічна складова вперше в історії людства може стати частиною репарацій.

Про це повідомив у коментарі Українському радіо міністр захисту довкілля та природних ресурсів Руслан Стрілець, передає Укрінформ.
"Із перших днів повномасштабного вторгнення ми активізували роботу щодо підрахунків збитків, щоби виставити рахунок окупанту", – розповів Стрілець.
Він підкреслив: екологічна складова вперше в історії людства може стати частиною репарацій. "Ми вивчали кейси попередніх війн та збройних конфліктів. Там фігурували втрати, фактично економічні, від нафти та газу. Ми хочемо порахувати збитки довкіллю та втрати наших екосистемних послуг, що є важливим для наших міжнародних партнерів у контексті євроінтеграційних процесів. Із перших днів повномасштабної війни екологічною інспекцією зафіксовано понад 2500 випадків екологічних злочинів на загальну суму 2 трлн грн, або 56 млрд дол. Половина – це збитки від неконтрольованих викидів в атмосферу. Майже 1 мільярд грн – засмічення земель відходами. Все інше – це забруднення води, знищення лісів, екосистем та інше. Понад 3 млн гектарів лісу уражені війною. Це лише третина лісів України. Нам довго їх розміновувати і відновлювати. Національний парк на Донеччині Святі гори, який знищений на 80%. Як швидко можна відновити ті території, які формувалися сотні та тисячі років?" – запитує Стрілець.
Він пояснив мету підрахунку саме екологічних збитків, які завдає Україні держава-агресор Росія. "Ми робимо це вперше в історії. І ми повинні цей трек продовжувати для наступних поколінь. Порахувати збитки довкілля і показати, що війна – це дорого не тільки щодо вартості військової техніки. Але й через втрати нашої природи. Сьогодні важливо говорити про сталий розвиток та стале відновлення. Умисний підрив орками Каховської ГЕС – це екоцид. Міністри (з інших країн – ред.) цікавилися станом навколишнього середовища. Розуміли, що потенційні забруднення йдуть на їхню територію. Ми здійснили обмін даними. Ми маємо допомогу ЮНЕП (Програма Організації Об'єднаних Націй з навколишнього середовища). Представники з понад 20 країн світу працюють над розширеним звітом впливу на довкілля. Очікую від них драфт-програми, яка буде основою для відновлення довкілля Каховського регіону після зруйнування ГЕС. Міністри довкілля інших країн готові долучатися до виконання певного плану такої програми. Данський уряд допоможе із різнотрав’ям, яким ми засіємо дно Каховського водосховища, щоби запобігти опустелюванню та обвітрюванню", – розповів міністр захисту довкілля та природних ресурсів.
Як повідомляв Укрінформ, за понад 500 днів ведення війни на території України збитки, завдані довкіллю та екосистемам країни, становлять понад 2 трлн грн.
Фото: Maxar Technologies