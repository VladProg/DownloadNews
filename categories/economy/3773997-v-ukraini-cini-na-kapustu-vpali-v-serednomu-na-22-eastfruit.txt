В Україні білокачанна капуста коштує в межах 4-6 грн/кг ($0,11-0,16/кг), що в середньому на 22% дешевше, ніж наприкінці минулого робочого тижня.

Як передає Укрінформ, про це повідомляє EastFruit.
Зазначається, що надлишок білокачанної капусти на українському ринку змушує місцевих фермерів знижувати відпускні ціни.
Негативна цінова динаміка, на думку аналітиків, є наслідком низького попиту на капусту. При цьому покупці нерідко залишаються незадоволені якістю продукції, оскільки сьогодні значну частку пропозиції на ринку становить некондиційна продукція.
За словами учасників ринку, наразі попит на цю продукцію доволі низький: реалізовувати її господарствам вдається, в основному, за укладеними раніше договорами. Водночас фермери продовжують активно прибирати капусту пізніх сортів, унаслідок чого пропозиція на ринку збільшується, що тільки погіршує ситуацію в цьому сегменті.
За даними EastFruit, станом на 10 жовтня 2023 року в Україні оптова ціна на білокачанну капусту на українському ринку вже в середньому на 46% нижча, ніж на початку жовтня минулого року. При цьому, ключові гравці ринку не виключають подальшого здешевлення в даному сегменті, оскільки обсяги капусти на ринку помітно перевищують попит на неї.
Як повідомляв Укрінформ, капуста в Україні почала стрімко дешевшати на початку літа 2023 року. Зокрема, у вересні ціни на капусту на українському ринку впали у два рази у порівнянні з цінами вересня 2022 року.