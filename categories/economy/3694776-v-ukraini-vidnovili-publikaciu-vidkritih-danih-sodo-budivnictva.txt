Стан поданих у Державну інспекцію архітектури та містобудування (ДІАМ) документів із 12 квітня 2023 року знову можна перевірити на порталі Єдиної державної електронної системи у сфері будівництва (ЄДЕССБ).

Про це повідомляє пресслужба ДІАМ у Фейсбуці, передає Укрінформ.
«Відсьогодні відновлено доступ громадськості до даних щодо будівництва на порталі Єдиної державної електронної системи у сфері будівництва https://e-construction.gov.ua, публікація яких була призупинена в цілях безпеки з початку повномасштабного вторгнення», - йдеться в повідомленні.
Як інформує ДІАМ, в ЄДССБ знову доступні «Публічна мапа будівництва», де відображені всі нещодавно видані дозволи на проведення будівельних робіт, відомості по конкретному об’єкту будівництва, відомості про будівництво за адресою.
В установі зауважують, що з міркувань національної безпеки, інформація щодо об’єктів критичної інфраструктури залишається закритою на період воєнного стану.
Як повідомлялося, на порталі «Дія» відкрито електронний кабінет «Моє будівництво», в якому відображаються всі документи будівельної сфери, незалежно від способу подання, в яких користувач вказаний як замовник будівництва.