Від початку війни зі спеціального рахунку, відкритого Національним банком, на потреби оборони перераховано майже 30 млрд грн.

Як передає Укрінформ, про це повідомляє пресслужба НБУ.
"Загалом з початку війни Національний банк перерахував на потреби оборони майже 30 млрд грн, у вересні – понад 638 млн грн", - йдеться в повідомленні.
Станом на 1 жовтня 2023 року залишок коштів на спецрахунку, який Національний банк відкрив для підтримки сил оборони 24 лютого 2022 року, становить майже 1,1 млрд грн. За минулий місяць на спецрахунок надійшло понад 760 млн грн. Усього з початку війни на спецрахунок надійшло майже 31 млрд грн в еквіваленті.
Кошти перераховували як громадяни та підприємства України, так і міжнародна спільнота (зокрема зі США, Великобританії, Німеччини, Швеції, Фінляндії, Польщі, Швейцарії, Норвегії, Австралії, Франції, Канади, Болгарії, Гонконгу та ще багатьох країн світу).
З-за кордону в іноземній валюті (долари США, євро, фунти, канадські долари, китайські женьміньбі, японські єни, швейцарські франки, польські злоті, австралійські долари) надійшло майже 12,5 млрд грн в еквіваленті.
Станом на 1 жовтня 2023 року залишок коштів на рахунку Міністерства соціальної політики України, який Національний банк відкрив для гуманітарних цілей, становить майже 114 млн грн. За вересень на рахунок для гуманітарних потреб надійшло майже 7 млн грн. Близько половини коштів з початку війни надійшло з-за кордону в іноземній валюті (долари США, євро, фунти). Міністерство соціальної політики України, що є отримувачем та розпорядником коштів, які надходять на цей рахунок, вже перерахувало з нього понад 845 млн грн з метою надання гуманітарної допомоги постраждалим від збройної агресії рф.
Як повідомлялося, Національний банк України змінив номери рахунків для зарахування коштів у доларах США на підтримку Збройних сил України та для гуманітарної допомоги.