Національний банк України поліпшив прогноз зростання реального ВВП із 2,9% до 4,9% у 2023 році.

Про це на брифінгу сказав голова Національного банку Андрій Пишний, повідомляє кореспондент Укрінформу.
"Нацбанк поліпшив прогноз зростання реального ВВП із 2,9% до 4,9% у 2023 році", - сказав Пишний.
Він пояснив, що стрімкіше економічне відновлення спричинене низкою чинників. Серед них – вища адаптивність бізнесу та населення до воєнних умов, ліпші, ніж у попередньому прогнозі оцінки врожаїв, розширення альтернативних шляхів експортних постачань, а також суттєвіші обсяги бюджетних видатків.
"У 2024 році економіка зросте на 3,6%, попри збереження високих безпекових ризиків. Економічному зростанню сприятиме подальша розбудова альтернативних шляхів постачань та збереження м’якої фіскальної політики, що підтримуватиме споживчий попит. Натомість усе ще ускладнена логістика та обмежені війною інвестиції гальмуватимуть економіку", - зазначив Пишний.
Він додав, що регулятор прогнозує пришвидшення зростання реального ВВП у 2025 році до 6%.
Як повідомлялося, темпи зростання українського ВВП за попередні дев’ять місяців, а також низка сприятливих чинників створюють цілком реальні сподівання, що до кінця року цей показник наблизиться до 4-5%.