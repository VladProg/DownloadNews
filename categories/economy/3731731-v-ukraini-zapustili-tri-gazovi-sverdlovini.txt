АТ «Укргазвидобування», що є частиною Групи Нафтогаз, у червні 2023 року запустило в роботу три високопродуктивні свердловини з сумарним дебітом 425 тис. кубометрів газу на добу.


Як передає Укрінформ, про це повідомляє пресслужба НАК «Нафтогаз України».
«Навіть попри війну видобуток газу України активно продовжується. Дві нові свердловини Укргазвидобування пробурило на старому родовищ. Це дуже хороший результат, який став можливим завдяки глибокому аналізу розробки та використанню побудованої 3D-моделі. Такі сучасні підходи дали можливість сумарно запустити на родовищі 10 нових свердловин, добовий видобуток яких перевищив 3 млн кубометрів», – наголосив очільник Нафтогазу Олексій Чернишов.
Зазначається, що ще одна свердловина, на якій провели капітальний ремонт, працює на родовищі з майже 30-річною історією. До виконання ремонтних робіт видобуток газу з неї був незначним, але після переведення її на вищезалягаючий горизонт свердловина збільшила видобуток у десятки разів.
«За перше півріччя 2023 року наше підприємство ввело в експлуатацію вже 11 високопродуктивних свердловин з видобутком понад 100 тис. кубометрів на добу кожна. Чотири з них дають понад 300 тис. кубометрів на добу. Це ті показники, які поступово наближають нас до поставленої мети – збільшення видобутку газу», – додав т.в.о. генерального директора Укргазвидобування Олег Толмачев.
Як повідомляв Укрінформ, наприкінці травня АТ «Укргазвидобування» запустило в роботу нову пошукову свердловину глибиною 5 800 м, наразі її дебіт становить 580 тис. кубометрів газу на добу.
Фото: Нафтогаз