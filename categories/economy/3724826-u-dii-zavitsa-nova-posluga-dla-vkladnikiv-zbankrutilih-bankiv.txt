Міністерство цифрової трансформації та Фонд гарантування вкладів фізичних осіб підписали меморандум про запуск нової послуги у Дії, яка дозволить вкладникам збанкрутілих банків за допомогою застосунку отримати відшкодування коштів.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров, передає кореспондент Укрінформу.
«Наше завдання – швидко та ефективно розв’язувати проблеми людей за допомогою електронних сервісів, зокрема, щоб люди під час повномасштабної війни не стояли в чергах та не витрачали свій час. Сьогодні у нас з'явився новий партнер – Фонд гарантування вкладів фізичних осіб, з яким ми запускаємо нову послугу. Вона дозволить відшкодувати кошти вкладниками збанкрутілих банків завдяки Дії. Мова йде про 1,4 мільйона рахунків українців на суму близько 3,2 млрд грн. Вважаємо, що ця послуга буде дуже важливою та актуальною», - зазначив він.
Федоров уточнив, що новий сервіс всього в кілька кліків дозволить отримати відшкодування за вкладами у збанкрутілих банках, обравши існуючи або відкрити новий рахунок єПідтримка в одному із банків-агентів Фонду, а також перевірити, яку суму повинні виплатити.
«Ми вже фіналізуємо роботу над цією послугою. У нас відбувається її тестування. Наприклад, з 12 банків, які здійснюватимуть виплати, вже доєднались 7. Ми тестуємо обмін інформацією. Тому вже скоро українці зможуть нею скористатись. Думаю, запустимо протягом найближчих кількох тижнів», - додав очільник українського міністерства.
Як повідомлялось, у квітні 2022 року Верховна Рада прийняла закон, який гарантує українцям 100% відшкодування всіх вкладів під час воєнного стану та трьох місяців з дня його припинення. Після цього гарантована сума за вкладами буде 600 тисяч грн для одного вкладника в одному банку.