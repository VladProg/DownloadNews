Колишнього власника "Дельта Банку" судитимуть за ухилення від сплати понад 33 млн грн податків та заволодіння майном.

Як передає Укрінформ, про це повідомляє Офіс генерального прокурора.
За процесуального керівництва Офісу генпрокурора до суду скеровано два обвинувальні акти стосовно колишнього власника публічного акціонерного товариства "Дельта Банк". Йому інкриміновані заволодіння чужим майном та ухилення від сплати податків ( ч. 5 ст. 191, ч. 3 ст. 212 Кримінального кодексу України).
Розслідування встановило, що протягом 2012-2013 років обвинувачений, який займав посаду голови спостережної ради банку, за участі інших посадовців банку організував протиправне укладання з підконтрольною юридичною особою договору кредитної лінії та додаткових угод до нього. Внаслідок цього банк втратив активи на загальну суму близько 897 млн грн.
Інші співучасники цього кримінального правопорушення, голова ради директорів, керівник одного з банківських департаментів і директор товариства, оголошені в розшук.
Також встановлено, що в податковій звітності за 2015 рік обвинувачений не відобразив власний прибуток в сумі 153 млн грн, одержаний від іноземної компанії внаслідок договірних відносин. У такий спосіб він ухилився від сплати податку на доходи фізичних осіб та військовий збір в загальній сумі понад 33 млн грн.
Досудове розслідування щодо інших фактів, які стали причиною банкрутства банку триває та здійснюється Головним слідчим управлінням Національної поліції України.

Як повідомляв Укрінформ, у березні Бюро економічної безпеки викрило схему ухилення від сплати податків у розмірі 52 млн грн посадовими особами українського представництва всесвітньо відомого бренду таксі.