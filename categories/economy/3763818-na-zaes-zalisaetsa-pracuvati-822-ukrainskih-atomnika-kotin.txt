На тимчасово окупованій Запорізькій атомній електростанції залишаються працювати 822 українських атомників. Ще 2083 працівника ЗАЕС не допускають на робочі місця.

Про це заявив президент НАЕК "Енергоатом" Петро Котін в ефірі телемарафону "Єдині новини", передає Укрінформ.
"У нас є зв'язок із працівниками ЗАЕС, але він неофіційний, тому що працівникам станції заборонено використовувати засоби зв'язку. На Запорізькій АЕС на сьогодні продовжують працювати 822 людини, і вони отримують тиск від окупантів", - зазначив він.

Відео: Телемарафон "Єдині Новини"
Крім того, за словами Котіна, в Енергодарі залишаються 2083 працівника ЗАЕС, яких росіяни не допускають до робочих місць. Загарбники періодично затримують та катують український персонал станції, щоб змусити їх працювати на Росатом, додав він.
Умови перебування в тимчасово окупованому місці очільник Енергоатома назвав нестерпними.
Як повідомлялося, правозахисна організація Truth Hounds презентувала дослідження “Ядерна в’язниця: як “Росатом” перетворив найбільшу в Європі атомну електростанцію на катівню і як світ може це зупинити”, у якому йдеться про злочини на ЗАЕС, які здійснюються за сприяння російської держкорпорації з атомної енергії “Росатом” з березня 2022 року.
Правозахисники встановили, що на території станції представники ФСБ здійснювали насильницькі викрадення, катування, залякування персоналу станції, погрози сексуальним насильством тощо. Людей які працюють на цій станції, вивозили у ліс і змушували копати собі могили.