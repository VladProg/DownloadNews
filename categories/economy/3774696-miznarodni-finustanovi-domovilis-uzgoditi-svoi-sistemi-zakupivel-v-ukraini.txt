Банк розвитку Ради Європи (БРРЄ), Європейський банк реконструкції та розвитку (ЄБРР), Європейський інвестиційний банк (ЄІБ) та Світовий банк домовилися гармонізувати процедури закупівель для інвестування у державний сектор, що фінансуються банками розвитку в Україні.

Про це йдеться в пресрелізі Світового банку, що є в розпорядженні Укрінформу.
"Потреби України у відбудові будуть значними. Світовий банк оцінив вартість відновлення України після російського вторгнення в лютому 2022 року – на основі збитків, завданих лише за перший рік війни, – у 411 млрд доларів США протягом 10 років. Нині Україні виділяються мільярди на економічну підтримку, і ці суми лише зростуть, коли настане час відбудови. Тож забезпечення прозорості та простоти процедур управління інвестиціями має ключове значення", - йдеться в повідомленні.
Зазначається, що меморандум про наміри, підписаний керівниками чотирьох багатосторонніх банків (ББР) розвитку під час щорічних зборів Групи Світового банку та Міжнародного валютного фонду в Марокко, відповідає очікуванням української влади та донорів. Йдеться передусім про те, що міжнародні організації, які працюють в Україні, якнайповніше гармонізують і впорядкують свої практики закупівель, здійснюючи при цьому належний фідуціарний нагляд.
Підписання меморандуму також свідчить про початок посилення співпраці між ББР, відповідно до програми реформ, яку виклав новий голова Світового банку Аджай Банга.

Аджай Банга / Фото: Bloomberg

«Така співпраця якнайкраще представляє роботу з розвитку. Гармонізація процедур закупівель для України між багатосторонніми банками розвитку має величезний потенціал для істотного полегшення вимог до країни в той час, коли її власні спроможності вже виснажені до межі. Водночас, ця співпраця стала можливою завдяки чіткому фокусу України на цифровій прозорості у закупівлях», - сказав Банга.
Меморандум про наміри ґрунтується на вже досягнутих домовленостях між керівниками департаментів закупівель чотирьох ББР. Вони уклали низку угод про взаємну підтримку для сприяння реалізації проєктів, які спільно фінансуються.
Згідно з цими угодами, повноваження щодо спільного проєкту делегуються призначеному головному фінансисту для нагляду та затвердження закупівельних операцій.
Багатосторонні банки розвитку також узгодили спільні підходи до підтримки використання електронних систем закупівель разом із відповідними механізмами моніторингу закупівель для підтримки потреб української влади.
ББР відзначили значний прогрес, досягнутий українською владою, у приведенні національної системи електронних закупівель (Prozorro) до вимог найкращих міжнародних практик.
Банки підтверджують свої наміри розширити використання української системи електронних закупівель після запуску її оновленої версії, що забезпечить належну прозорість, добросовісну міжнародну конкуренцію та оптимальне співвідношення ціни та якості для українських громадян.
Як повідомлялось, Світовий банк схвалив використання Prozorro для всіх проєктів, які фінансує в Україні.