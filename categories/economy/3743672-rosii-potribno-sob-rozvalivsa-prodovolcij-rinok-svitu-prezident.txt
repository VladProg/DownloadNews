Президент Володимир Зеленський заявляє, що Москва зараз веде битву за глобальну катастрофу, їй потрібно, щоб розвалився продовольчий ринок світу.

Про це він заявив у своєму вечірньому відеозверенні, передає Укрінформ.

Відео: Офіс Президента, Телеграм
"Зараз для російської держави це битва не лише проти нашої свободи, не лише проти нашої держави. Москва веде битву за глобальну катастрофу: цим божевільним потрібно, щоб продовольчий ринок світу розвалився", - зазначив Зеленський.
За його словами, Росії потрібні цінові кризи і збої в постачанні, бо "хтось там у них думає, що зможе на цьому заробити".
"Хтось там у Москві сподівається, що нібито щось собі виторгує. Це дуже-дуже небезпечні сподівання", - сказав Зеленський.
Він нагадав, що серед питань, які він обговорив сьогодні з українськими послами на нараді у Закарпатті, було саме питання продовольчої безпеки.
Як повідомляв Укрінформ, Росія уже неодноразово атакує південні регіони України, під ударом російських ракет опинились Одеса та Миколаїв - порти, причали, житлові будинки і торговельні мережі.
19 липня Росія здійснила цілеспрямовану повітряну атаку на зернові термінали в українських портах. Пошкоджень зазнала зернова інфраструктура міжнародних та українських трейдерів та перевізників.
У порту "Чорноморськ" знищені 60 тис. тонн зерна внаслідок російських обстрілів портової інфраструктури, задіяної у "зерновій ініціативі".