Курс біткойна в четвер, 17 серпня, впав на 7,2%; це стало найбільшим одноденним падінням із листопада 2022 року.

Як передає Укрінформ, про це повідомляє агенція Reuters.
У п'ятницю на азійських торгах курс біткойна впав до 26 172 доларів - найнижчого рівня із середини червня.
Світові ринки переживають хвилю розпродажів: основні індекси Волл-стріт закрилися у четвер зниженням, а азійські акції вже третій тиждень втрачають у ціні через побоювання з приводу економіки Китаю та побоювання, що відсоткові ставки у США залишатимуться вищими протягом тривалого часу.
Дехто з аналітиків пояснює падіння криптовалюти повідомленням у виданні Wall Street Journal про те, що компанія SpaceX Ілона Маска продала свої біткойни після того, як знизила їх вартість на 373 млн дол.
Джозеф Едвардс, керівник відділу досліджень Enigma Securities, пояснив рух ціни біткойна низькою волатильністю та відсутністю ентузіазму з боку роздрібних інвесторів.
Як повідомлялося, у 2022 році кількість так званих "сплячих" адрес біткойна досягла абсолютного історичного рекорду, і цей показник стрімко зростає.