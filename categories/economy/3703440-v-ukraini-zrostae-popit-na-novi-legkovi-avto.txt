У квітні 2023 року українці зареєстрували 5,16 тис. нових легкових автомобілів, на 14% більше, ніж у березні.

Про це повідомляє Асоціації автовиробників України (Укравтопром) в Телеграмі, передає Укрінформ.
«Впродовж минулого місяця в Україні було зареєстровано 5 160 нових легкових авто, що у 4,3 раза більше, ніж торік», - йдеться в повідомленні.
Відносно березня у квітні споживча активність на авторинку зросла на 14%.
Водночас, зауважують в асоціації, від показника квітня 2021 року платоспроможний попит на нові легковики відстає майже на 49%.
Лідерство на ринку у квітні знову за Toyota – нових легковиків цієї торгової марки було придбано 805 од.
Другою за кількістю отриманих номерів залишається Renault – 543 од.
BMW закінчила місяць з показником 439 проданих авто, що дозволило баварцям піднятися на третю сходинку рейтингу.
Також у ТОП-5 квітня потрапили Volkswagen (417 од.) та Skoda (393 од.).
Бестселером місяця на українському ринку нових легковиків вкотре став компактний кросовер Renault Duster, який обрали 508 покупців.
Всього з початку року в Україні було зареєстровано 16,4 тис. нових легкових авто, що на 32% більше, ніж за аналогічний період 2022 р.
Як повідомлялося, частка зареєстрованих нових легкових автомобілів у січні-березні 2023 року сягнула 22% ринку проти 14% в аналогічному періоді минулого року.