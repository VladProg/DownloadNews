Транспортування газу трубопроводом «Сила Сибіру» буде припинено на тиждень для «профілактичних робіт, передбачених контрактом».

Про це повідомляє Укрінформ із посиланням на Teлеграм-канал Газпрому.
«З 22 по 29 вересня на газопроводі «Сила Сибіру» пройдуть планові профілактичні роботи. На цей період транспортування газу буде тимчасово призупинене. Відповідно до Договору купівлі-продажу газу за «східним маршрутом» між «Газпромом» та китайською компанією CNPC профілактика обладнання та систем газопроводу «Сила Сибіру» здійснюється двічі на рік: навесні та восени», — зазначається в повідомленні.
Контракт на постачання газу до Китаю газопроводом «Сила Сибіру» було укладено в 2014 році. Він розрахований на постачання 38 млрд куб. м газу на рік на 30 років. Сам газопровід запустили у 2019 році, на повну потужність він мав вийти у 2024 році. У лютому 2022 року також було підписано довгостроковий договір купівлі-продажу природного газу далекосхідним маршрутом. Після виходу проєкту на повну потужність обсяг постачання російського трубопровідного газу до Китаю збільшиться на 10 млрд кубометрів і в сукупності досягне 48 млрд кубів на рік.
Після повномасштабного російського вторгнення в Україну та допомоги, наданої демократичними країнами Україні, рф провокує в Європі енергетичну кризу. Протягом літа під різними приводами Газпром знижував поставки «Північним потоком». 15 липня прокачування газу було знижене до 60% від планового показника, пізніше - до 20%.
24 лютого рф розпочала новий етап війни проти України – повномасштабне вторгнення. Війська рф обстрілюють і бомблять мирні міста та села України, вбивають мирне населення.