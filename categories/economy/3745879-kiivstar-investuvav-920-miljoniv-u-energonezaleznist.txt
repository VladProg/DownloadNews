Від початку повномасштабної війни компанія “Київстар” інвестувала в енергонезалежність телекомунікаційних мереж 920 мільйонів гривень.

Про це Укрінформу повідомили у пресслужбі Київстару.
Там запевнили, що Національний телекомоператор завчасно готується до можливих зимових блекаутів і забезпечує телекоммережу дизель-генераторами, акумуляторами тривалої дії та джерелами безперебійного живлення. Загалом від початку повномасштабної російської агресії Київстар інвестував в енергонезалежність телекомунікаційних мереж 920 мільйонів гривень: понад 680 млн грн для автономної роботи мобільного зв’язку та 240 млн грн - для “Домашнього Інтернету”.

“Зараз компанія використовує понад 2,5 тисячі стаціонарних і мобільних дизель-генераторів. Завдяки цьому всі ключові базові станції, комутатори і критично важливе телекомобладнання мають резервне живлення. На базових станціях встановлено нові акумуляторні батареї тривалої дії, які можуть працювати без зовнішнього електроживлення протягом 4-6 годин. Компанія вже встановила майже 37 тисяч таких акумуляторів і продовжує цю роботу”, - запевнили у пресслужбі.
Повідомляється також, що Київстар подбав і про абонентів, котрі користуються послугою фіксованого швидкісного інтернету “Домашній Інтернет”. Так, згідно із планами компанії, до кінця року 70% мережі фіксованого інтернету буде захищено від відключень електроенергії. Для “Домашнього інтернету” встановлять 50 тисяч блоків безперебійного живлення. Крім того, компанія працює над запровадженням енергоефективної технології GPON (гігабітна пасивна оптична мережа, що дозволяє розвивати швидкість передачі даних до 1 000 Мбіт/с, - ред.). Розбудова мережі “Домашнього Інтернету” з використанням цієї технології запланована у четвертому кварталі 2023 року.
“Послугами зв’язку Київстар користуються більш як 24 мільйони, а послугами “Домашнього Інтернету” - понад 1 мільйон абонентів. Телекомоператор неухильно розвиває та відбудовує мережу, щоб надавати своїм абонентам стабільні якісні послуги зв’язку і передачі даних”, - йдеться у повідомленні.
Київстар – найбільший український оператор електронних комунікацій, що станом на червень обслуговував 24,1 млн абонентів мобільного зв’язку та понад 1,1 млн абонентів “Домашнього інтернету”. Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. Від початку повномасштабної війни компанія надала понад 1,16 млрд грн допомоги на гуманітарні потреби ЗСУ, суспільства і абонентів. Київстар 25 років працює в Україні та визнаний найбільшим платником податків на телеком-ринку, кращим роботодавцем і соціально відповідальною компанією.