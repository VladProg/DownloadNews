Міністр закордонних справ Дмитро Кулеба закликав Індію розширити підтримку України та нагадав, що росіяни використовують прибутки від продажу нафти для фінансування війни в Україні.

Про це міністр закордонних справ України Дмитро Кулеба заявив в інтерв'ю NDTV, передає Укрінформ.
“Чому Індія значно збільшила закупівлю російської нафти? Тому що росія пропонувала дуже привабливі умови, дешеві ціни, хороші контракти. Чому росія пропонує низькі ціни на свою нафту? Через війну, яку вона розв'язала в Україні. А проблема – це постачання нафти на європейські ринки”, - сказав міністр.
За його словами, можливість для Індії купувати російську нафту за дешевою ціною виникає через те, що українці потерпають від російської агресії. "І цей факт, сподіваємося, має бути оцінений тими, хто приймає рішення про закупівлю російської нафти”, - пояснив Кулеба.
Він додав, що Україна однаково критично ставиться до будь-якої країни світу, чи то в Європі, чи в Азії, чи будь-де ще, яка купує російську нафту у великих кількостях, тому що гроші від цього росія використовує для фінансування війни і вбивства українців.
Глава МЗС також наголосив, що недостатньо вказувати пальцем на Європейський Союз і казати, що вони роблять те саме, тому що головна причина можливості заощаджувати на нафті для Індії полягає не в тому, що в її закуповує ЄС, а тому що українці страждають і гинуть від російської війни.
“Якщо ви інтегруєте цей елемент у своє мислення, то, звісно, ваша зовнішня політика має бути скоригована відповідно до розширення підтримки Україні. Якщо ви отримуєте користь через наші страждання, було б добре, якби нам була адресована ваша допомога”, - акцентував він.
Як повідомляв Укрінформ, уряд прем'єр-міністра Індії Нарендри Моді не приєднався до західних країн у відкритій критиці москви за розв’язану росією війну в Україні та натомість різко збільшив закупівлі російської нафти.