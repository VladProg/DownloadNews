Глава Народного банку (центробанку) Китаю Пань Гуншен заявив, що економіка КНР продовжує набирати обертів у відновленні й за підсумками року досягне встановленого урядом показника зростання у 5 відсотків.

Про це він сказав на конференції високого рівня в Гонконгу, передає Укрінформ із посиланням на Сіньхуа.
«Я впевнений, що Китай матиме здорове і стійке зростання у 2024 році та в наступні роки, а китайська економіка збереже високу стійкість завдяки своїм сильним сторонам, таким як здатність до інновацій, великий ринок, хороша інфраструктура, добре налагоджені промислові ланцюжки, забезпечені та добре освічені людські ресурси» - сказав Пань.
За його словами, потрібно більше зосередитись на покращенні економічної структури та формуванні нових драйверів зростання, щоб якнайшвидше завершити тривалий і складний шлях економічної трансформації.
Пань зазначив, що центральний банк Китаю продовжуватиме пом’якшувати монетарну політику, щоб підтримати економіку, та відзначив роль Гонконгу як одного з головних міжнародних фінансових центрів світу.
«Ми віримо, що з усіма його сильними сторонами, сприятливим політичним середовищем і талановитим та працьовитим народом статус Гонконгу як міжнародного фінансового центру буде ще більше зміцнюватися», – додав Пань.
Водночас ряд західних фахівців мають сумніви щодо досяжності цільового показника річного зростання китайської економіки у 5% з огляду на низку проблем. Вони, зокрема, вказують на повільне відновлення після пандемії COVID-19 внутрішнього споживання і промислового виробництва, суттєве зменшення експорту, а також кризу на ринку нерухомості.
Як повідомляв Укрінформ, голова КНР Сі Цзіньпін у телефонній розмові з президентом Франції Еммануелем Макроном запросив більше французьких компаній розвивати бізнес у Китаї та інвестувати в китайську економіку.