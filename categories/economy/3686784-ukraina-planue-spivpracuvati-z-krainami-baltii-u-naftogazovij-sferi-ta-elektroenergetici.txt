Україна прагне співпрацювати з країнами Балтії у нафтогазовій сфері та електроенергетиці, зокрема у реалізації програм з децентралізації енергосистеми та розвитку проєктів з біоенергетики та когенерації.

Як передає Укрінформ, про це повідомляє пресслужба Міністерства енергетики.
«Україна прагне стати хабом чистої електричної енергії для Європи. Країна буде нарощувати здатність постачати чисту електроенергію в ЄС та зберігати її для потреб балансування ринку. Потрібно обговорити можливості будівництва нових енергетичних коридорів, розподільних мереж, які посилять експортно-імпортні спроможності наших країн. Безперечно, українська чиста електроенергія допоможе ЄС у зеленому переході, а нові мережі - у синхронізації електромереж країн Балтії до ENTSO-E та підвищить енергетичну сталість ЄС», - підкреслив заступник міністра енергетики Ярослав Демченков.
Зазначається, що він також закликав латвійський бізнес долучитися до реалізації програм децентралізації енергосистеми, створення на місцях розподіленої генерації, підготовки проєктів з підвищення енергоефективності домогосподарств та підприємств, проєктів з розвитку біоенергетики та когенерації в Україні.
Крім того, заступник міністра наголосив на перспективах України як газового хабу Східної Європи та співробітництва між країнами у нафтогазовій сфері.
«Україна готова надавати вільні потужності для транзиту та зберігання газу. Безпосередня близькість до кордонів ЄС – це стратегічна перевага, яка, наприклад, дає можливість зберігати LNG, завезений до Європи. Ми пропонуємо до 15 млрд куб. м потужностей для зберігання газу не лише для приватних іноземних компаній, але й стратегічних запасів газу країн-членів ЄС», - додав Демченков.
Як повідомлялося, литовська компанія Ignitis Group передасть 12 мільйонів євро на відбудову енергетичної інфраструктури України.