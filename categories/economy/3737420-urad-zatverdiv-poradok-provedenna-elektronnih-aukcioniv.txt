Кабінет Міністрів затвердив порядок проведення електронних аукціонів.

Про це під час засідання уряду повідомив Прем'єр-міністр Денис Шмигаль, передає Укрінформ.
"Сьогодні вдосконалюємо порядок проведення електронних аукціонів. Велика приватизація буде відкритою, конкурентною та виграшною для всіх сторін: для держави, для бізнесу і для працівників", - сказав Шмигаль.
Як повідомив у Телеграмі постійний представник Кабінету Міністрів у Верховній Раді Тарас Мельничук, було внесено зміни до постанови КМУ від 10.05.2018 № 433 «Про затвердження Порядку відбору операторів електронних майданчиків для організації проведення електронних аукціонів з продажу обʼєктів малої приватизації, авторизації електронних майданчиків та визначення адміністратора електронної торгової системи».
Визначено механізм авторизації електронного майданчика та організації проведення електронних аукціонів з продажу обʼєктів великої приватизації. Встановлено додаткові вимоги оператору електронного майданчика для організації проведення електронних аукціонів з продажу обʼєктів великої приватизації. Визначено розмір плати за тестування, що вноситься оператором електронного майданчика, та розмір плати на розвиток електронної торгової системи у разі визнання електронного аукціону для продажу обʼєктів приватизації таким, що не відбувся. Позбавлено покупця, який надав попередню згоду на очікування, права на відмову від такої згоди та звернення щодо повернення йому гарантійного внеску. Усунено технічні неузгодженості в постанові КМУ від 10.05.2018 № 432 «Про затвердження Порядку проведення електронних аукціонів для продажу обʼєктів малої приватизації та визначення додаткових умов продажу».
Як повідомлялося, починаючи із 2018 року у системі Prozorro.Продажі оголошено 17,5 тис. аукціонів малої приватизації, з яких 5 тис. успішно завершилися.