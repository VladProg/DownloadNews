Міжнародні резерви України за підсумками жовтня зросли на 5,5% і станом на 1 листопада становили, за попередніми даними, 25,244 млрд доларів США.

Як передає Укрінформ, про це повідомляє пресслужба НБУ.
"Станом на 1 листопада 2022 року міжнародні резерви України, за попередніми даними, становили 25 244,2 млн дол. США. У жовтні вони збільшилися на 5,5% завдяки стійким надходженням від міжнародних партнерів та зменшенню чистого продажу валюти Національним банком", - йдеться в повідомленні.
Загалом динаміку міжнародних резервів упродовж вересня визначали кілька чинників: по-перше, операції з управління державним боргом, по-друге, операції Національного банку на міжбанківському валютному ринку та, по-третє, переоцінка фінансових інструментів (унаслідок зміни ринкової вартості та курсів валют).
Зазначається, що минулого місяця на валютні рахунки уряду в Національному банку надійшло 4,16 млрд дол. США. З них 1,95 млрд дол. США – від Європейського союзу, 1,28 млрд дол. США – від Міжнародного валютного фонду, 498,8 млн дол. США – від Світового банку й 424,8 млн дол. США – від розміщення внутрішніх державних облігацій (ОВДП), номінованих у валюті. Уряд України сплатив за обслуговування та погашення державного боргу в іноземній валюті 684,1 млн дол США. Зокрема, 561,5 млн дол. США спрямовано на обслуговування та погашення валютних ОВДП, 84,5 млн дол. США – кредиту від Світового банку, а 38,1 млн дол. США – боргу перед іншими міжнародними кредиторами. Крім того, Україна виплатила Міжнародному валютному фонду 85,1 млн дол. США.
Також, Національний банк минулого місяця продав на валютному ринку 2,09 млрд дол. США та викупив до резервів – 47,7 млн дол. США. Отже, чистий продаж валюти Національним банком у жовтні зменшився до 2,05 млрд дол. США.
Як повідомляв Укрінформ, міжнародні резерви України за підсумками вересня знизились на 5,9% і станом на 1 жовтня становили, за попередніми даними, 23,93 млрд доларів США.