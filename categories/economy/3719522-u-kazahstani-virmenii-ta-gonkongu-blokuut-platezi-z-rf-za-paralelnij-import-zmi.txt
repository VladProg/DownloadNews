Банки Вірменії, Казахстану та Гонконгу почали блокувати оплату від російських компаній за процесори, мікросхеми та іншу електроніку, що постачається за "паралельним імпортом".

Про це повідомляє видання «Коммерсант», передає Укрінформ.
«Вірменські, казахстанські та гонконзькі банки через ризик санкцій почали блокувати оплату за товарною номенклатурою за сервери, мікросхеми, процесори, телеком-обладнання та іншу електроніку для юросіб з Росії. Постачальники намагаються завезти електроніку під іншими товарними кодами, а також шукають альтернативні способи оплати», - йдеться у повідомленні.
Один зі співрозмовників видання зазначив, що з блокуваннями сплати за кодом товарної номенклатури зовнішньоекономічної діяльності російські компанії стали стикатися в останні два тижні. Водночас близьке до уряду джерело зауважило, що блокування оплати відбувається і за постачання телекомунікаційного обладнання останнього покоління, а також систем зберігання даних та серверів.
Видання пише, що блокування оплати може бути пов'язане з побоюванням банків потрапити під вторинні санкції США за співпрацю з підсанкційними російськими фізичними та юридичними особами. З початку повномасштабної війни під обмеження потрапили як мінімум два вірменські постачальники електроніки, у тому числі Milur Electronics — влада США вважає, що ця компанія працювала з російським виробником мікросхем «ПКК Міландр».
Співрозмовники видання припускають, що російські компанії намагатимуться обійти перевірки банків, закуповуючи електронні компоненти під «альтернативними» кодами товарної номенклатури, використовуючи інші способи оплати або купуючи техніку цілком. Водночас джерело видання у банківській сфері вказало, що іноземні банки тепер перевіряють платежі з РФ «вручну».
Посилення контролю з боку банків загрожує браком зазначеної продукції на російському ринку. «Напряму у країни-виробника закуповувати компоненти, запчастини, комп'ютери тощо неможливо, а через треті країни — все складніше і складніше, тому через пів року - рік ми можемо стикнутися з дефіцитом санкційної продукції», — заявив гендиректор російської логістичної компанії «Оптималог» Георгій Властопуло.
Як повідомлялося, після початку Росією повномасштабної війни проти України багато міжнародних компаній, у тому числі й виробники обчислювальної техніки, оголосили про припинення діяльності в Росії або вихід з російського ринку.
Натомість влада РФ дозволила так званий паралельний імпорт продукції, яка не постачається в країну безпосередньо.