Котирування нафти зростають у середу, 15 березня, після падіння напередодні до мінімумів з грудня 2022 року на збільшених побоюваннях рецесії в США внаслідок проблем у банківському секторі.

Як передає Укрінформ, про це повідомляє enkorr.
Травневі ф'ючерси на Brent подорожчали на лондонській біржі ICE Futures на $1,07 (1,38%), до $78,52 барель. У вівторок Brent здешевшала на $3,32 (4,1%), до $77,45 за барель.
Квітневі ф'ючерси на WTI піднялися в ціні на Нью-Йоркській товарній біржі NYMEX на $1,09 (1,52%), до $72,42 за барель. За підсумками попередньої сесії контракт здешевшав на $3,47 (4,6%), до $71,33 за барель.
Ф'ючерси як на Brent і WTI закрилися у вівторок на мінімумах з 9 грудня.
«Нафтовий ринок поводиться так, ніби рецесія в економіці неминуча. З урахуванням сигналів збільшення попиту в Китаї й відкату долара США, можна було б очікувати, що нафта витримає всі ці економічні потрясіння», – зазначив аналітик Price Futures Group Філ Флінн.
ОПЕК 14 березня зберегла прогноз зростання світового попиту на нафту на 2023 рік на рівні 2,3 млн барелів на добу (б/д). Організація трохи підвищила прогнози для перших трьох кварталів 2023 року й знизила для четвертого. Як ідеться у її щомісячному звіті, активніше зростання попиту в Китаї компенсує спад у США і Європі.
15 березня свій огляд оприлюднить Міжнародне енергетичне агентство (МЕА).
Як повідомлялося, нафтогазові доходи росії у 2023 році знизилися майже вдвічі.