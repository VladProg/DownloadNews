На виконання указу Президента України «Про надання гуманітарної допомоги державам Африки та Азії» уряд погодив спрямування до Судану, Ємену, Кенії та Нігерії 125 тис. т зерна.

Як передає Укрінформ, відповідна постанова Кабінету Міністрів №1313 оприлюднена на Урядовому порталі.
Міністерству внутрішніх справ та Державній службі з надзвичайних ситуацій доручено забезпечити надання товарів гуманітарної допомоги — зерна пшениці (не нижче 3 класу) та/або зерна кукурудзи загальним обсягом до 125 тис. т шляхом поставки до Республіки Судан, Республіки Ємен, Республіки Кенія, Федеративної Республіки Нігерія, йдеться у документі.
Постановою передбачено виділення Міністерству внутрішніх справ (для ДСНС) 900 млн грн для закупівлі та поставки до держав Африки та Азії зерна пшениці (не нижче 3 класу) та/або зерна кукурудзи обсягом до 64 тис. т.
Наголошується, що кошти на зазначені видатки будуть виділені з резервного фонду держбюджету.
Як повідомлялося, під егідою Президента Зеленського 15 листопада розпочала роботу гуманітарна програма Grain from Ukraine, яка буде реалізована в партнерстві з World Food Program. У межах програми Україна спрямовує частину зібраної пшениці, що йшла на експорт, на закупівлю для тих африканських країн, де вже зараз існують проблеми голоду. Частину експортного зерна можуть викупити держави-учасниці проєкту.
Фото: АА