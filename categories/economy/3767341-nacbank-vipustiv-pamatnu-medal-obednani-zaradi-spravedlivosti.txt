Національний банк України 28 вересня 2023 року випустив пам'ятну медаль "Об'єднані заради справедливості".

Як передає Укрінформ, про це повідомляє пресслужба НБУ.
Зазначається, що пам’ятна медаль присвячена міжнародній конференції United for Justice – Об’єднані заради справедливості, що об’єднала учасників з різних країн світу для обговорення кроків із розбудови мережі всеосяжної відповідальності за міжнародні злочини росії. Адже лише суворе та справедливе покарання агресора може стати запобіжником проти загарбницьких воєн у майбутньому, запорукою відновлення та збереження миру в Європі та всьому світі.
На аверсі медалі розміщено стилізовану композицію, яка символізує те, що справедливість для України означає справедливість та безпеку для всього світу: у центрі композиції – карта України, на якій розміщено щит із зображенням планети Земля, по обидва боки від якого – шальки терезів правосуддя; угорі та внизу – малий Державний Герб України та напис УКРАЇНА, рік карбування 2023.

На реверсі медалі на дзеркальному тлі розміщено написи: назву міжнародної конференції – ОБ’ЄДНАНІ ЗАРАДИ СПРАВЕДЛИВОСТІ / UNITED FOR JUSTICE (по колу), місце проведення – ЛЬВІВ • LVIV, хештег – #U4J, рік проведення заходу – 2023 (у центрі).

Пам’ятну медаль "Об'єднані заради справедливості" виготовлено з нейзильберу, її фактичний тираж – 10 000 штук.
Як повідомлялося, Національний банк України із 28 вересня 2023 року ввів в обіг пам’ятну монету "100 років Національному науковому центру "Інститут судових експертиз ім. засл. проф. М. С. Бокаріуса".
Фото в тексті: Національний банк