Парламент підтримав у другому читанні та в цілому законопроєкт, яким із 1 січня 2026 року в Україні запроваджується електронна марка акцизного податку.

Як передає Укрінформ, про це повідомив народний депутат із фракції «Голос» Ярослав Железняк у Телеграмі.
«Парламент підтримав у другому читанні та в цілому законопроєкт №8287, яким передбачається запровадження з 1 січня 2026 року електронної марки акцизного податку», - йдеться в повідомленні.
За інформацією Железняка, документ ухвалено 252 голосами.
Як наголошує депутат, запровадження електронної марки надасть можливість відстежувати рух алкоголю, тютюнових виробів, рідин для електронних сигарет від виробника/імпортера до кінцевого споживача; контролювати повноту і своєчасність сплати сум акцизного податку за такі товари.
Крім того, кожен громадянин зможе ідентифікувати продукцію та перевірити легальність походження товару.
Також створення Електронної системи обігу підакцизних товарів забезпечить електронну взаємодію між державними органами та суб’єктами господарювання.
Як повідомлялося, державний бюджет недоотримує 9 млрд грн податків на рік внаслідок обігу нелегальної лікеро-горілчаної продукції.