Верховний суд Франції залишив у силі рішення про стягнення на користь українського Ощадбанку з держави-агресора майже $1,5 мільярда. Це перша за шість років перемога в суді щодо вкрадених росією активів в Криму.

Про це під час вечірнього відеозвернення заявив Президент України Володимир Зеленський, повідомляє Укрінформ.
«Маємо сьогодні дуже важливий результат у Франції. Верховний суд Франції залишив у силі рішення про стягнення на користь українського Ощадбанку з держави-агресора. Сума з нарахованими відсотками – майже $1,5 мільярда», - зазначив Зеленський.

Він зауважив, що цей судовий процес тягнувся понад шість років ще з 2015-го.
«Понад шість років боротьби, десятки тисяч сторінок юридичних документів, багато надій і не менше скепсису, який дехто висловлював... Але є ця перемога для України. Росія відповідатиме за всі вкрадені активи Української держави та компаній», - підкреслив глава держави, додавши, що це перша перемога державної компанії в судах проти росії щодо захопленого у Криму.
Як повідомляв Укрінформ, Верховний суд Франції скасував рішення Апеляційного суду м. Парижа та залишив у силі рішення Міжнародного Арбітражу про стягнення з рф на користь Ощадбанку $1,1 мільярда плюс відсотки, які будуть нараховуватись з моменту винесення рішення до часу фактичної компенсації (близько 100 тисяч доларів США щоденно). Обсяг позовної заяви Ощадбанку проти рф з усіма додатками становив більш ніж 30 000 аркушів.