За перші 15 днів листопада цього року Україна експортувала 2,8 млн тонн агропродукції, що на 800 тис. т менше, ніж за першу половину жовтня.

Як передає Укрінформ, про це повідомляє пресслужба Міністерства аграрної політики та продовольства України.
"Зокрема, за 2,5 місяці осені до інших країн поїхало 16,6 млн т агропродукції, з них – 2,8 млн т за перші 15 днів листопада. Це на 800 тис. т менше, ніж за першу половину жовтня", - йдеться у повідомленні.
Зазначається, що "зерновим коридором" за перші два тижні було вивезено близько 1,5 млн т с/г продукції.
За цей період з України було експортовано 829 тис. т пшениці та 774 тис. т кукрудзи. Станом на середину жовтня цих зернових культур було відправлено більше, об’єм кожної становив понад 1 млн т. Також, у першій половині листопада Україна експортувала 307 тис. т соняшникової олії, що більше на 42 тис. т, ніж станом на середину жовтня.
Крім цього, за перші 15 днів листопада зріс обсяг експорту соєвих бобів - до 199 тис. т, тоді як за аналогічний період жовтня він становив 118 тис. т. Насіння соняшнику було експортовано 186 тис. т, що на 34 тис. т більше, ніж у жовтні.
Водночас, понад у два рази зменшилися поставки ріпаку: 183 тис. т за 15 днів листопада проти 341 тис. т за 15 днів жовтня. На 84 тис. т зменшилися поставки шротів, за два тижні листопада їх було експортовано 173 тис. т. Обсяг відправлень ячменю у листопаді фактично не змінився й становить 166 тис. т
За першу половину листопада морськими та річковми портами Україна експортувала 1,9 млн т агропродукції, залізницею – 541 тис. т, автомобільним транспортом – 325 тис. т та поромом – 30 тис. т.
У загальній структурі експорту агропродукції за перші 15 днів листопада частка пшениці становить 29,33%, кукурудзи - 27,39%, соняшникової олії - 10,86%, соєвих бобів - 7,05%, ріпаку - 6,48%, насіння соняшнику - 6,6%, шротів - 6,13%, ячменю - 5,88% та соєвої олії - 0,28%.
Загалом, від початку повномасштабного вторгнення Україна експортувала 29,1 млн т зернових, зернобобових, олійних культур і продуктів їх переробки. У тому числі: 11,1 млн т - кукурудзи, 6,3 млн т - пшениці, 2,6 млн т - соняшникової олії, 2,6 млн т - ріпаку, 2,2 млн т - соняшникового насіння та 1,2 млн т - соєвих бобів.
Як повідомляв Укрінформ, у жовтні 2022 року Україна експортувала всіма маршрутами 6,9 млн т аграрної продукції.