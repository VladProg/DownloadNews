Два світових виробника техніки для розмінування уклали меморандуми з українськими компаніями щодо організації в Україні виробництва.

Про це у Фейсбуці повідомив заступник голови Комітету ВР з питань економічного розвитку Дмитро Кисилевський, передає Укрінформ.
«На полях Ukrainian recovery conference у Лондоні підписані два знакових меморандуми про організацію виробництва в Україні сучасної техніки для розмінування», - йдеться в повідомленні.

Зокрема, промислова компанія «Пожмашина» на своїх потужностях готує виробництво у співпраці з данською компанією Hydrema. А підприємство «А3Tech-Україна» домовилося про виробництво спецобладнання за технологіями хорватського виробника багатоцільових транспортних засобів компанії DOK-ING.
«У разі замовлення від держави уряд Данії надасть фінансування, в тому числі грантове, для забезпечення потреб українських служб у такій техніці», - додав Кисилевський.
За його словами, від такого партнерства у виграші будуть всі: іноземці, які отримують нові ринки збуту, й українці, для яких створюються нові робочі місця з гідними зарплатами, а також відбувається виробниче навчання місцевих виробників.
«Виробнича кооперація з місцевими виробниками або розміщення виробництва в Україні - ось чого ми потребуємо. Локалізація - ключова політика для відновлення економіки», - зауважив депутат.
Як повідомлялося, Україна презентувала у Лондоні ініціативу «We build Ukraine», яка має на меті об’єднати всіх міжнародних партнерів, які долучені або планують доєднатись до відновлення України.
Фото: Дмитро Кисилевський/Фейсбук