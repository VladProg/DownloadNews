У День української писемності та мови Національний банк України ввів у обіг срібну пам’ятну монету "Українська мова".

Як передає Укрінформ, про це повідомляє пресслужба НБУ.
"Срібна пам’ятна монета, яку ми вводимо сьогодні в обіг, відображає унікальність та феноменальність української мови. Саме мова в надскладний момент історії України стала фундаментом нашого єднання, нашою зброєю. Сьогодні українською мовою промовляє дух свободи, який вражає весь світ. І українською прозвучить на весь світ таке бажане слово – перемога!", – наголосив заступник голови Національного банку Олексій Шабан.

Пам’ятна монета "Українська мова" виготовлена зі срібла, має номінал 10 гривень. Її тираж – до 5 тисяч штук. Вона продовжує серію “Духовні скарби України”.
На аверсі монети розміщено стилізовану літеру “Їˮ із соловейком, що символізує мелодійність та співучість української мови, в центрі літери – малий Державний Герб України; на дзеркальному тлі монети розміщено текстуру з контурів літер української абетки, що асоціативно нагадує гніздо (як символ дому та оберіг родини).
На реверсі монети – стилізована композиція, що складається з літер української абетки, зокрема в композиції локальною позолотою виділені літери Ґ, Ї, Є, І, що вирізняють українську мову фонетично і графічно серед інших культур, що послуговуються кирилицею. Серед фактурних літер композиції вирізняються також літери У, К, Р, А, Ї, Н, И, що в поєднанні зі словами НАША МОВА утворюють вислів “наша мова України”. Елементи композиції реверсу підкреслюють інтеграцію мови в сучасні гаджети, цифрові пристрої, інформаційні мережі.
Придбати срібну пам’ятну монету “Українська мова” можна вже з 27 жовтня 2023 року в інтернет-магазині нумізматичної продукції Національного банку. Загалом через інтернет-магазин буде реалізовано 2 500 тисяч монет, перша тисяча монет буде доступна з першого дня продажу. Крім того, з листопада ця срібна пам’ятна монета буде поступово реалізовуватися і банками-дистриб’юторами (АТ АБ "Укргазбанк", АТ "АБ "Радабанк", АТ "Таскомбанк", АТ КБ "ПриватБанк") у міру їх відвантаження Банкнотно-монетним двором НБУ.
Фото: НБУ