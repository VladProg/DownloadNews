Національне антикорупційне бюро повідомило колишньому народному депутату і ще сімом особам про підозру в заволодінні правами вимоги за кредитами, що заподіяло приватному банку збитків більш як на 112 млн грн.

Про це повідомляє пресслужба НАБУ, передає Укрінформ.
Як зазначається, серед підозрюваних: народний депутат України (VIII скликання), помічниця депутата - директор підприємства, яке отримало кредитні кошти, начальник слідчого відділення Головного слідчого управління СБУ (обіймав посаду до 2020 р.), начальник управління менеджменту активів АРМА (обіймав посаду у період з червня 2018 р. до січня 2020 р.), генеральний директор ДП «СЕТАМ» (обіймав посаду у період з травня 2016 р. до лютого 2020 р.), заступник генерального директора ДП «СЕТАМ» (обіймає посаду з жовтня 2017 р.), два оцінювачі.
За даними слідства, у 2012 році майбутній народний депутат (на той час депутат Київської обласної ради), бувши фактичним власником низки компаній, розпочав будівництво багатоквартирного житлового комплексу на околиці Києва. Для цього він взяв кредит у понад 200 млн грн під заставу ЖК і земельних ділянок, а також низки особистих порук, зокрема й самого депутата.
Згодом НБУ визнав неплатоспроможним банк, який видавав кредит. Аби не віддавати борг та отримати можливість продати збудовані квартири, наприкінці 2018-го – у середині 2019 року була організована незаконна схема.
«Схема діяла у такий спосіб: за допомогою начальника слідчого відділення Головного слідчого управління СБУ та начальника управління менеджменту активів АРМА і службових осіб ДП «СЕТАМ», на право вимоги за кредитом наклали арешт і передали в управління АРМА. Воно своєю чергою виставило це право на електронні торги ДП «СЕТАМ». За результатом аукціону за заниженою ціною переможцем визнали підконтрольну нардепу компанію. Компанія, ставши новим власником прав вимоги, скасувала усі іпотеки на нерухоме майно та обтяження за договорами поруки. Згодом ця компанія перепродала ці права ще одному підконтрольному нардепові ТОВ, аби унеможливити в майбутньому правонаступникам банку здійснити звернення обтяження», - зазначають у НАБУ.
За даними відомства, депутат залучив працівника СБУ, який зареєстрував кримінальне провадження і в його межах забезпечив накладення арешту та передачу в АРМА прав вимоги за його кредитом.
«Своєю чергою начальник управління менеджменту активів АРМА і посадовці ДП «СЕТАМ» забезпечили перемогу підконтрольної нардепу компанії на електронних торгах, при цьому за заниженою на 112 млн грн ціною. Тобто право вимоги на 128 млн грн було продано всього за 16 млн грн. Цей аукціон відбувся незаконно, без належного рішення суду про надання дозволу на продаж, а також без звіту про оцінку», - заявили в НАБУ.
Як стверджується, після визнання переможця торгів працівник СБУ забезпечив скасування арешту на права вимоги. А депутат забезпечив скасування усіх іпотек на нерухоме майно та договорів поруки, які забезпечували кредити прав вимоги, оскільки його підконтрольна компанія стала новим власником права вимоги.
Надалі, за даними НАБУ, він продав права вимоги на ще одну підконтрольну йому компанію, яка через суд позбавила правонаступників банку права здійснити звернення обтяження на заставне майно та на усе майно щодо договорів поруки.
«Народний депутат забезпечив фінансування цієї схеми – від придбання компаній до оплати оцінщикам - та надавав вказівки учасникам цієї організованої групи. Особи використовували підроблені офіційні документи щодо вартості прав вимоги, а співробітник СБУ в обмін на «сприяння» отримав від нардепа неправомірну вигоду», - вказують у НАБУ.
У відомстві додали, що підозрюваний ексдепутат був обвинуваченим в іншій справі, розслідуваній НАБУ і САП. Йдеться про недекларування у 2015-2019 роках на загальну суму понад 50 млн грн. Однак через рішення КСУ щодо декриміналізації цієї статті справа була закрита.
Ще один учасник злочину – начальник управління АРМА – є підозрюваним у справі щодо розтрати 426 млн грн.
Фото: НАБУ