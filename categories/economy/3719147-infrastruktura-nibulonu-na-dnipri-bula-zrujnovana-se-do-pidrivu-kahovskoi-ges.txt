Інфраструктура компанії "НІБУЛОН" на Дніпрі була зруйнована ще до підриву Каховської ГЕС.

Про це в коментарі для Укрінформу повідомила пресслужба компанії.
"Інфраструктуру «НІБУЛОНу» на Дніпрі було зруйновано до цього злочину. Зокрема, ми не експлуатували затоплену сьогодні філію «Козацьку», яку було знищено ще в 2022 році, окуповані "Голопристанську" та "Кам’янка-Дніпровську", - заявили у пресслужбі.
Крім цього, безпосереднього впливу від підриву ГЕС не зазнали логістичні канали компанії, з огляду на вже наявне блокування річкового судноплавства та флоту.
Виробничі потужності та земельний банк "НІБУЛОНу" не увійшли до зони, постраждалої від затоплення безпосередньо.
"Проте осягнути всі наслідки цієї події для нашого бізнесу ми сьогодні не в змозі. Бачимо вплив на вартість пшениці: +3%, і це тільки початок", - наголошують у пресслужбі.
Як повідомляв Укрінформ, російські війська вночі 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано. Станом на ранок 6 червня рівень води у водосховищі знижується, розпочалась евакуація населення з потенційних районів затоплення. У зоні підтоплення близько 80 населених пунктів.