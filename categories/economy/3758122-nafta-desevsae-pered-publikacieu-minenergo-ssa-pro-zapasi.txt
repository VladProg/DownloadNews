Ціни на нафту опускаються у четвер, 7 вересня, перед публікацією звіту Міністерства енергетики США про запаси енергоносіїв у країні за минулий тиждень.

Як передає Укрінформ, про це повідомляє enkorr.
Вартість листопадових ф'ючерсів на сорт Brent на лондонській біржі ICE Futures складає $90,3 за барель, що на $0,3 (0,33%) нижче за ціну на закриття попередньої сесії. У середу ці контракти здорожчали на $0,56 (0,6%), до $90,6 за барель, максимуму з 16 листопада.
Ціна ф'ючерсів на нафту WTI на жовтень на електронних торгах Нью-Йоркської товарної біржі (NYMEX) опустилася на $0,35 (0,4%), до $87,19 за барель. За підсумками попередніх торгів вартість цих контрактів зросла на $0,85 (1%), до $87,54 за барель, найвищого значення з 11 листопада.
Brent здорожчала у середу сьому сесію поспіль. Ф'ючерси на WTI завершили зростанням дев'яту сесію поспіль – це найдовший період безперервного зростання цін із січня 2019 року.
Підтримку ринку останніми днями надавала інформація про те, що Саудівська Аравія продовжить добровільне скорочення видобутку нафти на 1 млн б/д до кінця 2023 року.
Увагу трейдерів у четвер спрямовано на звіт Міненерго США, який буде опубліковано о 18:00 за Києвом. Експерти, опитані S&P Global Commodity Insights, у середньому очікують на зниження запасів нафти в Штатах минулого тижня на 5,6 млн барелів.
Дані Американського інституту нафти (API), оприлюднені в ніч на четвер, показали падіння запасів нафти в країні за тиждень, що завершився 1 вересня, на 5,521 млн барелів.
Фото: Bloomberg