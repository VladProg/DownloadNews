НЕК «Укренерго» фіксує збільшення споживання електроенергії та просить зменшити використання кондиціонерів з 16:00 до 23:00.

Як передає Укрінформ, про це повідомляє НЕК «Укренерго» у Телеграмі.
«Вчора через спеку у вечірні години споживання зросло на 3%, якщо порівняти з найспекотнішим днем минулого тижня. Одночасно ввімкнені кондиціонери та потужні прилади створили значне навантаження енергосистеми», – йдеться у повідомленні.
Зазначається, що для того, щоб покрити зростаюче споживання треба задіяти додаткову потужність, яка еквівалентна роботі декількох теплових енергоблоків.
«Розуміємо, що влітку всі жадають прохолоди та комфорту. Ми не просимо повністю вимкнути кондиціонери та страждати від спеки. Але зменшення їх використання з 16.00 до 23.00 допоможуть підтримати стабільну та збалансовану роботу енергосистеми, яка перебуває в процесі відновлення», – додали в компанії.
Як повідомлялося, станом на 18 липня через негоду знеструмлено 110 населених пунктів, дефіцит в енергосистемі відсутній.