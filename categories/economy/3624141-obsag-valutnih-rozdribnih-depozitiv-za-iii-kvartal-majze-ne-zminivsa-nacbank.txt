За липень-вересень 2022 року обсяг гривневих коштів фізичних осіб збільшився на 2,7%, а обсяг валютних роздрібних депозитів майже не змінився.

Як передає Укрінформ, про це йдеться в огляді банківського сектору за листопад, повідомляє пресслужба НБУ.
"Червневе підвищення облікової ставки НБУ стимулювало банки впродовж III кварталу піднімати ставки за вкладами як фізичних осіб, так і бізнесу. Разом із вартістю залучень йшли догори і ставки за кредитами. Обсяг гривневих коштів фізичних осіб збільшився на 2,7%, переважно за рахунок зростання залишків на рахунках у державних банках. Обсяг валютних роздрібних депозитів майже не змінився", - йдеться в повідомленні.
Зазначається, що підвищення депозитних ставок сприяло відновленню приросту строкових коштів населення, їх обсяг зріс на 2,2% вперше з початку війни. Дозвіл НБУ купувати валюту для відкриття строкових валютних вкладів сприяв їх зростанню на 5,9% у доларовому еквіваленті. Кошти суб’єктів господарювання у гривні збільшилися за квартал на 3,7%, у валюті – зменшилися майже на 2% у доларовому еквіваленті. Кошти клієнтів домінують у зобов’язаннях банків, їхня частка становить 86,8%.
Як повідомляв Укрінформ, Національний банк України у червні 2022 року підвищив облікову ставку з 10 до 25%.
Фото: НБУ