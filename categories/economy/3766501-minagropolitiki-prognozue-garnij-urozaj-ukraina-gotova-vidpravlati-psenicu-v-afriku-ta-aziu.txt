Україна цьогоріч збере гарний врожай зернових і готова відправити в країни Африки та Азії мільйони тонн пшениці - це стабілізує продовольчий ринок.

Про це сказав заступник міністра аграрної політики та продовольства з питань цифрового розвитку, цифрових трансформацій і цифровізації Денис Башлик під час експертної дискусії, організованої Посольством України в Індії, повідомляє Укрінформ із посиланням на Мінагрополітики.
Зазначається, що учасники експертної дискусії в межах імплементації Формули миру Президента України Володимира Зеленського обговорили питання глобальної продовольчої безпеки.
Участь у зустрічі також взяли заступник заступник міністра економіки - торговий представник України Тарас Качка, представники уряду і дипломатичного корпусу, неурядових організацій.
Під час свого виступу Башлик наголосив, що через постійні терористичні обстріли Росією української критичної та аграрної інфраструктури світовий продовольчий ринок перебуває в кризовому стані. Світові ціни на зернові культури зростають після кожної атаки чорноморських і дунайських портів. Це ще раз підтверджує роль України в забезпеченні продовольчої безпеки усього світу.
«Постійні атаки РФ на портову інфраструктуру в Одесі та інших українських портах мають пряме відображення на соціальній і політичній стабільності, світових продовольчих цінах, що безпосередньо впливає на продовольчу безпеку», – зазначив посадовець.
Заступник міністра зауважив, що Україна цьогоріч збере гарний урожай зернових і готова вже відправити в країни Африки та Азії мільйони тонн пшениці.
Головне зараз – це підтримка і допомога Україні з боку світової спільноти, підсумував він.
Як повідомлялось, українські аграрії станом на 22 вересня 2023 року зібрали вже 29,8 млн т зернових та зернобобових культур і 7,649 млн т олійних культур.
Українська зернова асоціація прогнозує, що у 2023 році в Україні буде зібрано до 80,5 млн т зернових та олійних.