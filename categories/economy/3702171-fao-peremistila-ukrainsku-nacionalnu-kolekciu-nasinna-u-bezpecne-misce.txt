Продовольча та сільськогосподарська організація ООН (ФАО) за підтримки Євросоюзу перемістила колекцію унікальних генетичних зразків насіння рослин з Харкова на сході України до безпечного місця на заході країни.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що Харківський національний генетичний банк рослин опинився під загрозою втрати, коли у травні 2022 року під час обстрілів було пошкоджено інфраструктуру, сільськогосподарську техніку та частину робочих колекцій насіння на польових дослідних станціях.
Колекція містить 39 тис. унікальних генетичних зразків, які походять з України. Науковці вважають, що збереження українських колекцій пшениці, тритикале, ячменю, гороху, нуту, кормових культур помірного поясу та соняшнику є критично важливим для світового рослинництва.

У міністерстві додають, що обсяг і різноманітність генетичного матеріалу рослин, що міститься в колекції насіння, та відсутність дублікації матеріалу в жодному іншому насіннєвому банку, робить її унікальною і важливою для сільського господарства України та глобальної продовольчої безпеки.
«Хоча колекція зараз розміщена в безпечному місці, необхідна подальша робота для забезпечення сталого рішення в довгостроковій перспективі. Це також передбачає вдосконалення інформаційної системи генетичних ресурсів рослин за допомогою сучасної ІТ-підтримки», - розповів керівник сектору сільського господарства Представництва ЄС в Україні Крістіан Бен Хелл.
Повідомляється, що міжнародною практикою є забезпечення дублювання та зберігання таких колекцій щонайменше у двох місцях, одним з яких має бути Всесвітнє сховище насіння в Шпіцбергені, на випадок пошкодження національних колекцій. Україна раніше передала близько 2 700 зразків зернових та зернобобових культур до Всесвітнього сховища насіння в Шпіцбергені, але більша частина її колекції досі не має резервного дублювання.
Міжнародні партнери надають підтримку Національній академії аграрних наук України у розробці та впровадженні плану довгострокового збереження та безпечного відтворення генетичних ресурсів, включаючи майбутнє зберігання у Всесвітньому сховищі насіння в Шпіцбергені. Разом з тим розпочато будівництво додаткового сховища на заході України.
«Ця ініціатива робить важливий внесок у забезпечення майбутнього виробництва продовольства та стійких засобів до існування в Україні, а також підтримує критично важливу роль, яку вона відіграє для глобальної продовольчої безпеки», - зауважив голова офісу ФАО в Україні П’єр Вотьє.
У міністерстві наголошують, що кожен зразок насіння, що зберігається в генетичному банку, є унікальним додатковим інструментом, доступним для селекціонерів, дослідників та фермерів у боротьбі зі зміною клімату та продовольчою безпекою.
Як повідомлялося, за даними Міністерства аграрної політики та продовольства України, станом на 2021 рік, в Україні зберігалося понад 150 тис. генетичних матеріалів рослин, що належать до 544 видів сільськогосподарських культур та 1 802 зразків рослин.
Фото: minagro.gov.ua