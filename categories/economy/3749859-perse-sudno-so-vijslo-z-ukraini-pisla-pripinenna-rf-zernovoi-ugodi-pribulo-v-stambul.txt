Перше судно, яке вийшло з порту Одеси після припинення Росією дії "зернового коридору", прибуло в Стамбул, його рух Босфором було зафіксовано на відео.

Про це повідомляє Укрінформ із посиланням на Hürriyet.
“Контейнеровоз Joseph Schulte, який вийшов з Одеського порту України, прибув у протоку Босфор», - повідомляє телеканал.
Судно Joseph Schulte під прапором Гонконгу вийшло з порту Одеси на початку цього тижня і в п'ятницю 18 серпня близько 6-ї ранку з Чорного моря увійшло в Босфор у супроводі берегової охорони та лоцманських кораблів.
Судно стане на якір у порту Амбарлі.
Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини та РФ.
Дія угоди декілька разів продовжувалась. 17 липня Москва заявила про свій вихід із зернової угоди.