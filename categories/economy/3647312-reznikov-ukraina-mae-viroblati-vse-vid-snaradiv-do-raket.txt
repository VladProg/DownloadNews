Міністр оборони Олексій Резніков підтримує розвиток українського військово-промислового комплексу України і переконаний, що протестоване у ході розв’язаної росією війни озброєння у майбутньому високо цінуватиметься на ринках.

Про це він зазначив в інтерв’ю в рамках телемарафону «Єдині новини», повідомляє Укрінформ.
«Це (війна – ред.) точно сьогодні виклик для українського ВПК як для державного, так і для приватного, й можливості. А найголовніше - усе, що протестоване у цій війні в Україні, завтра буде мати знак якості номер один на будь-яких ринках. Тому я, як кажуть діти, люто підтримую український ВПК і готовий все, що від мене залежить, робити для нього», - сказав Резніков.
Міністр переконаний, що треба максимально швидко розвивати національний ВПК, бо це і є у тому числі запорука незалежності України; адже поки міжнародні партнери постачають зброю, а потім можуть припинити.
«Тому ми маємо робити все – від гармат, снарядів, танків, літаків, ракет і т.д.», - наголосив очільник Міноборони.
Він також розповів, що багато прикладів, коли партнери не давали Україні певних видів озброєння, бо «боялися ескалації», а після використання українцями своєї зброї почала надходити й іноземна такого типу. Так, за словами Резнікова, було отримано протикорабельні «Гарпуни» після того, як українські «Нептуни» потопили флагман рф «москва».
«Таких прикладів багато. Тобто нам починають щось давати, коли бачать, що ми все одно це робимо», - додав він.
Міністр підкреслив, що український «Нептун», «Стугна», «Корсар», «Вільха» та інші види озброєння нічим не гірші, а часто навіть кращі за подібні іноземні види озброєння.