Чеський досвід з розвитку розподіленої генерації та побудови мереж є хорошим прикладом децентралізації енергетичної системи. Тому Україна зацікавлена у спільних проєктах з розподіленої генерації.

На цьому наголосив заступник міністра енергетики Ярослав Демченков під час зустрічі зі спеціальним представником з питань енергетичної безпеки Міністерства закордонних справ Чеської Республіки Вацлавом Бартушкою і Надзвичайним та Повноважним Послом Чехії в Україні Радеком Матулою, передає Укрінформ.
«Децентралізована енергосистема – це питання нашої безпеки. В умовах постійної загрози з боку Росії ми маємо потурбуватися про те, щоб критична інфраструктура продовжувала працювати навіть у випадках системних аварій і українці були забезпечені електроенергією. Розподілена генерація – це генерація, що використовує відновлювані джерела енергії, і ми багато уваги приділяємо стимулюванню розвитку «зеленої» енергетики», - зазначив Демченков.
Він додав, що Україна запросила чеську сторону розглянути можливість виконання подібного проєкту в одному з регіонів України у співпраці з міжнародною організацією.
Як повідомлялося, Міністерство енергетики України і міжнародна організація «Світовий конгрес українців» уклали Меморандум про взаєморозуміння у реалізації заходів для підтримки і подальшого розвитку енергетичної системи.