Національний банк розширив перелік товарів, які волонтери можуть купувати за кордоном за допомогою гривневих карток без обмежень.

Про це повідомила пресслужба НБУ, передає Укрінформ.
«Доповнено тепловізорами та низкою інших приладів перелік товарів оборонного призначення, для придбання яких з метою підтримання обороноздатності України волонтери – фізичні особи мають змогу розраховуватися гривневими платіжними картками за кордоном без обмежень; фізичні особи мають змогу купувати валюту та переказувати її за кордон (у межах щомісячного ліміту 400 тис. грн в еквіваленті)», - йдеться у повідомленні.
У НБУ нагадали, що до відповідного переліку також входять рації, бронежилети, каски, шоломи, військова та тактична форма, військове та тактичне взуття, захисний одяг, оптичні прилади для слідкування, безпілотні літальні апарати, спальні мішки, каремати та засоби для надання домедичної допомоги.
Крім того, ухвалено рішення, що стосується використання іноземної валюти благодійними фондами. Зокрема, як зазначається, банки не враховуватимуть наявні залишки коштів у іноземній валюті на рахунках благодійних фондів та не вимагатимуть продажу та/або використання наявної валюти під час задоволення заявок на купівлю іноземної валюти для оплати імпортних контрактів.
"Це рішення ухвалювалося з огляду на те, що іноземна валюта може надходити на рахунки благодійних фондів як допомога з цільовим призначенням", - заявили в НБУ.
Регулятор нагадав, що з 6 вересня 2022 року для здійснення розрахунків у іноземній валюті юридичні особи мають спочатку використовувати наявну в них іноземну валюту, а далі, за необхідності, купувати її на валютному ринку України.