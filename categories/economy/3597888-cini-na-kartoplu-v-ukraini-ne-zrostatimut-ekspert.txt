Україна має гарний урожай картоплі, й ціни на цей продукт до весни майже не зростатимуть.

Про це кореспондентові Укрінформу розповіла колишня очільниця Української асоціації виробників картоплі Оксана Руженкова.
“Ціна або не зростатиме, або зростатиме несуттєво. Цьогорічний урожай картоплі дуже гарний, попри те, що традиційні виробники скоротили посівні площі на 30%. Однак їх місце зайняли нові фермери, які раніше садили 1-10 гектарів бульби, а тепер збільшили їх до 40-50. Не вплинула на врожай дорожнеча пестицидів, добрив та палива”, — сказала ексочільниця УАВК.
За її словами, вже зараз на Волині картоплю з поля продають по 4-5 грн. У магазинах вона коштує 10-11 грн. За нинішніх цін на пальне й добрива картоплю, фактично, віддають за безцінь, стверджує експерт.
"Ринок настільки насичений, що місця для імпортної картоплі просто не лишається. Ситуацію ускладнює те, що в Україні досі діє заборона на експорт картоплі. Тому все реалізується на місці", - наголосила Руженкова.
Вона додала, що після врожайного року виробники зазвичай скорочують виробництво наступного року.
"Цього треба боятися, бо в разі продовження війни й наступного року, дефіцит картоплі може вплинути на продуктову безпеку країни", - переконана експерт.
У жовтні в українських супермаркетах картоплю продають за ціною від 8 до 11 грн за кілограм. На ринках ціна коливається від 5 до 15 грн залежно від якості товару.