Україна отримала від Світового банку 60 млн доларів, які буде спрямовано на відшкодування видатків держбюджету на оплату праці працівників держорганів та бюджетних установ освітньої сфери.






Як передає Укрінформ, про це повідомляє пресслужба Міністерства фінансів.
Зазначається, що 22 листопада 2022 року до Державного бюджету України надійшло 60 млн дол. фінансування від Світового банку. З цих коштів 50 млн дол. надано на пільгових умовах від Міжнародної асоціації розвитку, решта 10 млн дол. - як гарантії від Латвії.
«Ми вдячні уряду Латвії та команді Світового банку за підтримку фінансової стабільності України. Залучені кошти дозволять Україні посилити фінансування для працівників бюджетної сфери, а також і надалі забезпечувати стійке державне управління в Україні», – сказав міністр фінансів України Сергій Марченко.
Кошти буде спрямовано на відшкодування видатків держбюджету, здійснених для забезпечення оплати праці працівників державних органів та бюджетних установ освітньої сфери, як на національному, так і регіональному рівнях.
Зазначені позики надано за Угодою про надання Україні фінансування в межах спільного з Міжнародним банком реконструкції та розвитку (МБРР), Міжнародною асоціацією розвитку (МАР) проєкту «Підтримка державних видатків для забезпечення стійкого державного управління в Україні».
Строк погашення кредиту від МАР – 10 років з 4-річним пільговим періодом, одноразова комісія – 0,25%, комісія за зобов’язання – 0,25% річних від незнятого залишку. Строк погашення кредиту від Латвії – 18,5 року з 4-річним пільговим періодом, одноразова комісія – 0,25% та комісія за зобов’язання – 0,25%.
Як повідомляв Укрінформ, 22 листопада Україна отримала другий транш у 2,5 млрд євро в рамках восьмої за ліком програми макрофінансової допомоги ЄС (МФД).