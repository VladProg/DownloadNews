Підрив росіянами Каховської ГЕС не вплинув на стабільність роботи енергосистеми. ПрАТ «Укргідроенерго» і НЕК «Укренерго» контролюють ситуацію та проводять оцінку ризиків.

Про це повідомляє пресслужба Укренерго у Телеграмі передає Укрінформ.
«Гідроелектростанція з перших днів агресії окупована і була замінована росіянами, з нею втрачено технологічний зв’язок, видача потужності на підконтрольну територію України з неї не здійснювалася. Сьогодні вночі країна-агресор здійснила черговий акт тероризму на об’єкті цивільної інфраструктури, який є трагедією для наших співгромадян та масштабною екологічною катастрофою», - йдеться в повідомленні.
У компанії наголосили, що підрив російськими окупаційними військами Каховської ГЕС та спричинені цим руйнування наразі не вплинули на стабільну роботу енергосистеми. Фахівці Укренерго спільно з Укргідроенерго контролюють ситуацію, також проводиться оцінка ризиків.
Як повідомлялось, російські війська здійснили підрив Каховської ГЕС. Внаслідок підриву машинної зали зсередини станція повністю зруйнована. Станом на 9:00 6 червня рівень води у водосховищі стрімко знижується, розпочалась евакуація населення з потенційних районів затоплення.
Неконтрольоване зниження рівня водосховища є додатковою загрозою для тимчасово окупованої ЗАЕС. Вода з Каховського водосховища необхідна для того, щоб станція отримувала підживлення для конденсаторів турбін і систем безпеки ЗАЕС. Зараз станційний ставок-охолоджувач наповнений. Український персонал ЗАЕС моніторить усі показники.