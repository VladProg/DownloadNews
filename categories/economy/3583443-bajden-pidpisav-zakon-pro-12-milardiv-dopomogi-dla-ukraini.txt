Президент США Джо Байден затвердив закон, який дозволяє уникнути урядового «шатдауну» в Сполучених Штатах, а також передбачає виділення Україні багатомільярдного пакета нової допомоги у сфері безпеки й економіки.

Про це йдеться в офіційному повідомленні, розміщеному в п’ятницю на сайті Білого дому, передає Укрінформ.
«Президент підписав закон H.R. 6833 Щодо продовження фінансування (уряду США – ред.) та додаткових асигнувань для України у 2023 фінансовому році»,- зауважили в адміністрації Джо Байдена.
Документ має на меті передусім продовжити фінансування федеральних установ США в умовах відсутності затвердженого державного бюджету на 2023 фінансовий рік, який розпочинається вже 1 жовтня. Водночас закон передбачає виділення понад $12 мільярдів на допомогу Україні у сфері оборони, економічної підтримки та інші визначені в документі потреби.
Як повідомляв Укрінформ, проєкт закону у четвер був ухвалений Сенатом США, а в п’ятницю – Палатою представників американського Конгресу, після чого був відправлений на підпис президента Сполучених Штатів.
Фото: The Washington Post