В енергосистемі України працюють всі дев'ять атомних енергоблоків, розташованих на підконтрольній Україні території, роботу одного з них обмежили на 600 МВт.

Як передає Укрінформ, про це державне підприємство “Національна атомна енергогенеруюча компанія “Енергоатом” повідомляє у Фейсбуці.
“17 грудня станом на 18:00 в енергосистемі працюють всі дев'ять атомних енергоблоків, розташованих на підконтрольній Україні території. Потужність одного з енергоблоків обмежують на 600 МВт через неготовність енергосистеми прийняти від нього весь можливий обсяг електроенергії, оскільки об‘єкти енергетичної інфраструктури знову зазнали пошкоджень у результаті вчорашніх обстрілів”, - ідеться у повідомленні.
В "Енергоатомі" нагадали, що ще шість енергоблоків захопленої військами рф Запорізької атомної електростанції зупинені. Їх включення блокується ворогом. Станція продовжує постійно споживати близько 100 МВт на власні потреби від енергосистеми України.
Як повідомляв Укрінформ, 16 грудня російська федерація вкотре завдала по Україні масованого удару. Через пошкодження енергооб'єктів введені екстрені аварійні відключення електроенергії по всій країні.
Із 76 ракет, випущених росією по Україні під час масованого удару 16 грудня, Сили протиповітряної оборони збили 60.