Ціни на нафту знижуються у п'ятницю, 12 травня, після оновлення тижневих мінімумів напередодні.

Як передає Укрінформ, про це повідомляє enkorr.
Вартість липневих ф'ючерсів на сорт Brent на лондонській біржі ICE Futures становить $74,59 за барель, що на $0,39 (0,52%) нижче за ціну на закриття попередньої сесії. У четвер ці контракти здешевшали на $1,43 (1,9%), до $74,98 за барель.
Ціна ф'ючерсів на нафту WTI на червень на електронних торгах Нью-Йоркської товарної біржі (NYMEX) опустилася на $0,3 (0,42%), до $70,57 за барель. За підсумками попередньої сесії вартість контрактів зменшилася на $1,69 (2,3%), до $70,87 за барель.
Обидві марки закрилися напередодні на мінімальних позначках із 4 травня, за даними Dow Jones Market Data, і завершили торги в мінусі другу сесію поспіль.
Аналітики Sevens Report Research відзначають низку помітних чинників, що впливають на нафтові котирування, включаючи ситуацію зі стелею держборгу США, побоювання щодо американських регіональних банків та інфляційні очікування, що зумовлюють прогноз збереження агресивної грошово-кредитної політики Федеральної резервної системи. На думку аналітиків, у результаті може початися потенційно глибока економічна рецесія, яка обвалить попит.
«Ці чинники продовжать впливати на вартість нафти й ринок продуктів переробки у короткостроковій перспективі», – пишуть експерти Sevens Report Research і вказують на перспективу ралі полегшення при зниженні ризиків.