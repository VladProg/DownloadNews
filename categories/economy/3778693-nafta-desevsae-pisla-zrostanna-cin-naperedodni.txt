Ціни на нафту слабко опускаються в четвер, 26 жовтня, після 2% підйому напередодні на тлі нової хвилі побоювань ескалації конфлікту на Близькому Сході й скорочення постачання нафти з регіону.

Як передає Укрінформ, про це повідомляє enkorr.
Вартість грудневих ф'ючерсів на нафту Brent на лондонській біржі ICE Futures становить $89,88 за барель, що на $0,25 (0,28%) нижче, ніж на закриття попередньої сесії. У середу ціна цих контрактів збільшилася на $2,06 (2,3%), до $90,13 за барель.
Ф'ючерси на нафту WTI на грудень на електронних торгах Нью-Йоркської товарної біржі (NYMEX) здешевшали на $0,16 (0,19%), до $85,23 за барель. За підсумками попередніх торгів вартість цих контрактів зросла на $1,65 (2%), до $85,39 за барель.
Прем'єр-міністр Ізраїлю Біньямін Нетаньяху заявив у середу, що країна не відмовиться від проведення наземної операції у секторі Газа.
Основне занепокоєння трейдерів у зв'язку з цим викликає можливість розширення конфлікту в регіоні, на який припадає приблизно третина світового видобутку нафти, і включення в нього Ірану. У такому разі США можуть вжити заходів для подальшого обмеження іранського експорту нафти.
Дані Міністерства енергетики США, опубліковані в середу, показали зростання запасів нафти й бензину у країні. Комерційні запаси нафти в Штатах за тиждень, що завершився 20 жовтня, збільшилися на 1,37 млн барелів – до 421,12 млн барелів. Запаси на терміналі в Кушингу, де зберігається нафта, що торгується на NYMEX, підвищилися на 213 тис. барелів.
Товарні запаси бензину в США зросли на 156 тис. барелів, дистилятів - зменшилися на 1,69 млн барелів.
«Глобальні геополітичні чинники, такі як конфлікт на Близькому Сході, впливають на нафтовий ринок більше, ніж дані про запаси енергоносіїв у США», – зазначає аналітик SIA Wealth Management Колін Сізінскі, слова якого наводить Market Watch.