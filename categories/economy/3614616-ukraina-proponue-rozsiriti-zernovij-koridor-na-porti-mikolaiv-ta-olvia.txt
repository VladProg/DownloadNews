Президент України Володимир Зеленський пропонує партнерам розширити експортну зернову ініціативу, зокрема на порти "Миколаїв" та порт "Ольвія" у Миколаївській області.

Відповідну пропозицію він висловив у відеозверненні до учасників саміту G20 на Балі, повідомляє кореспондент Укрінформу.
"Завдяки потужній участі ООН, Туреччини та інших партнерів ми показали, як співпраця кількох може повернути продовольчу безпеку багатьом. Я вважаю, що наша експортна зернова ініціатива заслуговує на безстрокове подовження, незалежно від того, коли закінчиться війна. Право на їжу – це фундаментальне право кожної людини у світі. Україна з липня експортувала більше 10 млн тонн продовольства морським шляхом. Можемо наростити експорт ще на мільйони тонн щомісячно. Для цього я пропоную розширити експортну зернову ініціативу на інші наші порти, зокрема на порти "Миколаїв" та "Ольвія" у Миколаївській області", – сказав Президент України.

Він також закликав учасників саміту приєднатися до української ініціативи з допомоги продовольством найбіднішим. Зеленський зазначив, що ця ініціатива – Grain From Ukraine – уже започаткована. За його словами, перше судно Nord Vind уже виходить у Ефіопію. Глава української держави уточнив, що на борту 27 тис. тонн пшениці – це обсяг продовольства для майже 100 тис. людей на рік.
"Може бути багато таких суден з України, а отже, багато людей у бідних країнах, які врятовані від голоду. Україна може експортувати цьогоріч 45 млн тонн продовольства. І хай суттєва частина буде спрямована тим, хто страждає найбільше", – додав Зеленський.
Він підкреслив, що кожна країна може долучитися з конкретним внеском та стати "співтворцем перемоги над голодом і продовольчою кризою".
Угоду щодо експорту українського зерна по Чорному морю укладено між Україною, Туреччиною та ООН, а також між росією, Туреччиною та ООН 22 липня терміном на 180 днів.
29 жовтня російська федерація заявила про вихід із Чорноморської зернової ініціативи, обґрунтувавши своє рішення нібито "атакою на кораблі чф" у бухті Севастополя, в чому вона звинуватила Україну та Британію. Попри демарш рф, рух суден по "зерновому коридору" було продовжено. 2 листопада було оголошено, що росія повернулася до Чорноморської ініціативи.
Як повідомляв Укрінформ, Президент Володимир Зеленський під час звернення до учасників саміту G20 назвав 10 обов’язкових умов для припинення війни в Україні. Зокрема, йдеться про радіаційну та ядерну безпеку, продовольчу безпеку, енергетичну безпеку, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
15-16 листопада на острові Балі в Індонезії триває саміт G20.
Фото: Мінінфраструктури