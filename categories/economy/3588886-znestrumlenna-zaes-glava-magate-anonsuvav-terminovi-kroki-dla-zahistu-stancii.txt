Генеральний директор Міжнародного агентства з атомної енергії Рафаель Гроссі заявив, що Запорізька АЕС потребує негайного захисту після того, як внаслідок обстрілів було припинено зовнішнє живлення станції.

Як передає Укрінформ, про це йдеться у пресрелізі МАГАТЕ.
«Відновлення обстрілів, що уражають єдине джерело зовнішнього живлення станції, є надзвичайно безвідповідальним. Запорізьку атомну електростанцію потрібно захистити. Я найближчим часом поїду в російську федерацію, а потім повернуся в Україну, щоб узгодити охоронну зону ядерної безпеки навколо АЕС. Це абсолютний і терміновий імператив», - заявив Гроссі.
У МАГАТЕ також повідомили, що, за інформацією старшого оперативного персоналу Запорізької АЕС, усі системи безпеки станції продовжують отримувати живлення та працюють у штатному режимі, живлячись за рахунок дизельних генераторів.
У пресрелізі зазначається, що, хоча шість реакторів перебувають у режимі «холодної зупинки», вони все ще потребують електроенергії для життєво важливих функцій ядерної безпеки. Кожному дизель-генератору станції має вистачити палива щонайменше на десять днів.
Як повідомляв Укрінформ, у ніч проти суботи внаслідок обстрілів російських загарбників відбулося повне відключення Запорізької АЕС від зовнішніх джерел живлення.