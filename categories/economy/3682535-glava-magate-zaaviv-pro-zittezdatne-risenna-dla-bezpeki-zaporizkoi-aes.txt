Генеральний директор МАГАТЕ Рафаель Маріано Гроссі заявив, що для безпечної роботи тимчасово захопленої росіянами Запорізької АЕС є життєздатне рішення, яке потребує міжнародної підтримки.

Про це Гроссі сказав під час виступу в Центрі стратегічних та міжнародних досліджень у Вашингтоні, передає власний кореспондент Укрінформу.
«Звісно, це (рішення - ред.) має бути політично можливим, а також життєздатним. І у мене склалося враження, що ми маємо на столі життєздатне рішення», - зазначив керівник МАГАТЕ.
Він підкреслив, що впродовж місяців працював над пропозицією для забезпечення захисту Запорізької АЕС.
«І я відчув минулого тижня, коли найбільша атомна електростанція в Європі вшосте була змушена ввімкнути аварійні дизельні генератори, що ми не мали опинитися в такому становищі», - зауважив Гроссі.
За його словами, МАГАТЕ не намагається шукати політичного вирішення конфлікту, натомість прагне розв’язати проблему ядерної безпеки, яка має міжнародне значення.
Як повідомляв Укрінформ, США, ЄС, інші країни Заходу неодноразово закликали рф вивести війська з території Запорізької атомної електростанції та повернути Україні контроль над найбільшою АЕС у Європі.