Кабінет Міністрів ухвалив розпорядження щодо внесення змін до Договору між урядами України та Польщі про збільшення суми надання пільгового кредиту для реалізації інвестиційних проєктів.

Як передає Укрінформ, про це повідомляє пресслужба Міністерства фінансів України.
Відповідно до розпорядження уряду суми кредиту збільшено на 60 млн євро – до 160 млн євро. Кінцеву дату укладення контрактів продовжено з 31 грудня 2022 року до 31 грудня 2024-го. Скасовано положення щодо вимоги отримання не менше 60% витрат польського походження для закупівлі технічних засобів митного контролю. Надано можливості внесення змін до контрактів, укладених у 2017 – 2018 роках, щодо збільшення їх ціни без обмеження розміру збільшення.
Кошти кредиту в розмірі 160 млн євро для реалізації інвестиційних проектів буде розподілено таким чином:

Укравтодору – 94,1 млн євро (розбудова дорожньої інфраструктури на підходах до 5 пунктів пропуску на українсько-польському державному кордоні);
Держмитслужбі – 58,9 млн євро (облаштування пунктів пропуску «Шегині», «Краківець», «Рава-Руська», закупівля мобільних скануючих систем на пунктах пропуску «Ягодин», «Шегині», «Краківець», «Рава-Руська»);
Адміністрації Держприкордонслужби – 7 млн євро (закупівля безпілотних авіаційних систем та засобів моніторингу державного кордону).

Прийнятим розпорядженням також схвалено проєкт Протоколу між Урядом України та Урядом Республіки Польща про внесення змін до Договору та надано повноваження Міністру фінансів України Сергію Марченку на підписання цього Протоколу.