Ціни на нафту продовжують опускатися в понеділок, 27 листопада, трейдери чекають на зустріч міністрів держав ОПЕК+, яку булу перенесено з 26-го на 30 листопада.

Як передає Укрінформ, про це повідомляє enkorr.
Вартість січневих ф'ючерсів на сорт Brent на лондонській біржі ICE Futures становить $79,85 за барель, що на $0,73 (0,91%) нижче, ніж на закриття попередньої сесії. У п'ятницю ціна цих контрактів знизилася на $0,84 (1%), до $80,58 за барель.
Ф'ючерси на нафту WTI на січень на електронних торгах Нью-Йоркської товарної біржі (NYMEX) здешевшали на $0,73 (0,97%), до $74,81 за барель. За підсумками попередніх торгів вартість цих контрактів упала на $1,56 (2%), до $75,54 за барель.
За підсумками минулого тижня Brent здешевшала менш ніж на 0,1%, WTI – на 0,7%, причому обидва контракти завершили в мінусі п'ятий тиждень поспіль.
Як повідомляли ЗМІ, перенесення зустрічі міністрів ОПЕК+ викликане розбіжностями всередині групи, зокрема бажанням Анголи й Нігерії нарощувати видобуток, тоді як Саудівська Аравія продовжує добровільне обмеження виробництва.
Ці повідомлення послабили побоювання трейдерів, пов'язані з можливістю ще суттєвішого скорочення видобутку ОПЕК+, зазначає Market Watch.
«Саудівська Аравія, ймовірно, як і раніше, готова брати на себе левову частку скорочення постачань, необхідного для стабілізації нафтового ринку, – зазначає аналітик із сировинного сектору Commerzbank Барбара Ламбрехт. – Тому здається більш-менш очевидним, що королівство продовжить обмежувати видобуток , оскільки недавнє зниження цін показало, що інакше воно зазнаватиме втрат. Питання в тому, чи зможе ОПЕК+ домовитися про додаткові скорочення».