Вищий антикорупційний суд заочно заарештував заступника голови правління Укргазбанку, підозрюваного у справі щодо розкрадання понад 200 мільйонів гривень.

Про це у Фейсбуці повідомила пресслужба Спеціалізованої антикорупційної прокуратури, передає Укрінформ.
«14 грудня 2022 року за клопотанням детективів НАБУ, погодженим прокурором САП, слідчий суддя ВАКС обрав запобіжний захід у вигляді тримання під вартою ще одному підозрюваному у справі щодо протиправної діяльності службових осіб державного АБ «Укргазбанк», яка завдала збитків на суму понад 206 млн гривень, а саме - заступнику голови правління Укргазбанку», - йдеться у повідомленні.
Зазначається, що після затримання фігуранта і доправдення до місця проведення досудового розслідування слідчий суддя вирішить питання про застосування цього запобіжного заходу.
Як повідомлялося, 8 грудня Вищий антикорупційний суд заочно заарештував колишнього голову Національного банку України.
6 жовтня НАБУ повідомило про підозру колишньому голові Нацбанку Кирилу Шевченку.
Йому інкримінували налагодження схеми впродовж 2014-2020 років на посаді очільника державного АБ "Укргазбанк", яка призвела до збитків у сумі понад 206 млн грн. Загалом у справі повідомили про підозру п’ятьом особам, серед яких колишні та чинні високопосадовці банківських установ.
24 жовтня Національне антикорупційне бюро оголосило у розшук трьох посадовців АБ "Укргазбанк", які, за версією слідства, причетні до розкрадання понад 200 млн грн.
У листопаді Шевченка оголосили у міжнародний розшук.