Європейська Комісія оцінює переговори щодо Чорноморської зернової ініціативи за лідерства ООН та Туреччини і закликає всі сторони цієї угоди продовжити її дію для забезпечення поставок українського зерна його споживачам на світовому ринку.

Про це сьогодні у Брюсселі під час брифінгу для преси заявив речник ЄС Пітер Стано, повідомляє кореспондент Укрінформу.
Саме так речник відповів на запитання журналістів, чи розглядає Єврокомісія можливість скасування санкцій проти Російського сільськогосподарського банку для того, щоб Росія продовжила дію Чорноморської зернової угоди.
«Згадаємо обставини: якби не було злочинної агресії Росії проти України, нам би зараз не довелося обговорювати Чорноморську зернову ініціативу. Пріоритети Єврокомісії у цій справі та у її продовженні - є можливість доставки українського зерна до споживачів на світовому ринку. Ми закликаємо всі сторони продовжити дію цієї важливої ініціативи. Ми оцінюємо переговори за лідерства ООН та Туреччини, та готові розглядати всі рішення, які відповідають нашій меті – якомога більше обмежити здатність Росії вести агресивну війну проти України», - сказав Пітер Стано.
Він не став коментувати припущення в пресі щодо вимог Росії скасувати санкції проти російського банку, пославшись на те, що питання санкцій є прерогативою країн-членів, а їх обговорення на етапі підготовки обмежувальних заходів є конфіденційним.
Як повідомлялося, у липні 2022 року ЄС ухвалив шостий пакет санкцій проти Росії у зв’язку із її агресією проти України, яким, зокрема, була введена заборона на використання спеціалізованої послуги із спеціальних фінансових комунікацій (SWIFT) ще на три російські кредитні інституції: Сбербанк, Кредитний банк Москви та Російський сільськогосподарський банк.
У травні поточного року дію «зернової угоди» було продовжено на два місяці – до 18 липня 2023 року. Уряд України заявляє про фактичне блокування російською стороною зернової ініціативи, зокрема, про відкритий саботаж з боку РФ обумовленої угодою інспекції суден. При цьому Росія погрожує не продовжувати далі дію Чорноморської зернової ініціативи.