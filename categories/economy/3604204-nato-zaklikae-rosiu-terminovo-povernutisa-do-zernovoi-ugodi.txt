НАТО закликало росію терміново повернутися до укладеної за посередництва ООН і Туреччини влітку цього року «зернової угоди», яка дозволяє транспортування зерна та продуктів з портів «Одеса», «Чорноморськ» та «Південний».

Як передає Укрінформ, про це повідомляє Reuters.
«Президент путін повинен припинити використовувати продовольство як зброю та припинити його незаконну війну проти України. Ми закликаємо росію переглянути своє рішення та терміново продовжити «зернову угоду», щоб продовольство було доступне тим, хто його потребує найбільше», - заявила речниця Північноатлантичного Альянсу Оана Лунгеску.
Вона додала, що всі союзники по НАТО привітали цю угоду, яка була досягнута за допомогою Туреччини.
«Цей експорт (зерна – ред.) допоміг знизити ціни на продукти харчування в усьому світі», - додала Лунгеску.
Як повідомляв Укрінформ, напередодні росія звинуватила Україну і Британію в «теракті проти кораблів чорноморського флоту та цивільних суден, задіяних у гарантуванні безпеки «зернового коридору», і заявила про вихід із Чорноморської зернової ініціативи.
Глава Міністерства закордонних справ України Дмитро Кулеба закликав світову спільноту не дозволити росії під надуманим приводом заблокувати «зерновий коридор», який гарантує продовольчу безпеку мільйонів людей.
Вранці 29 жовтня на рейді тимчасово окупованого Севастополя пролунали вибухи. Україна не підтверджує свою причетність до них.
У Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гутерреш підписали Ініціативу про безпечне транспортування зерна та продуктів з портів «Одеса», «Чорноморськ» та «Південний». Гутерреш закликав продовжити термін дії Чорноморської зернової ініціативи, що спливав 22 листопада.
Судно Ikaria Angel з 40 тисячами тонн зерна на борту, що призначалося для Ефіопії, не змогло вийти в неділю з українського порту через блокаду, яку відновила росія після виходу із «зернової угоди».