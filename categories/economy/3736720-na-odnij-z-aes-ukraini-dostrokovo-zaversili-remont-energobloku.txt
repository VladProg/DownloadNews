В Україні вийшов з планового ремонту черговий блок АЕС, генерація повністю покриває споживання.

Про це повідомляє Укрінформ з посиланням на пресслужбу Міністерства енергетики.
«На одній з атомних електростанцій України на 3 дні раніше визначеного терміну вийшов з ремонту енергоблок, який додав енергосистемі 1000 МВт потужності. Загалом за минулу добу атомна генерація виробила половину спожитої електроенергії. Генерація повністю покриває потреби споживачів», - йдеться в повідомленні.
У міністерстві зауважили, що наразі триває наймасштабніша за часи незалежності ремонтна кампанія в енергетичній сфері, яка проходить в межах підготовки до нового опалювального сезону.
Як повідомлялось, у середині липня з ремонту, який тривав у межах масштабної ремонтної кампанії енергетичних об’єктів, також вийшов з ремонту енергоблок теплової генерації потужністю 240 МВт.