Тарифи на електроенергію для населення наразі залишатимуться незмінними, інформація про підвищення із 1 січня 2024 року є фейком.

Як передає Укрінформ, про це повідомляють Міністерство енергетики та Нацкомісія, що здійснює державне регулювання у сферах енергетики та комунальних послуг.
"Міненерго офіційно повідомляє, що підвищення тарифів для населення наразі не передбачається", - йдеться у повідомленні міністерства.
Інформацію про ніби-то підвищення тарифів низка ЗМІ та телеграм-каналів поширили із посиланням на інтерв’ю голови НКРЕКП Костянтина Ущаповського. Проте Ущаповський не робив таких стверджень у своєму інтерв’ю.
"Моя особиста думка, що до успішного завершення осінньо-зимового сезону не може бути й мови про підвищення тарифів", - цитує пресслужба НКРЕКП відповідь Ущаповського журналісту.
Регулятор наголошує, що питання про підвищення тарифів для населення на електроенергію до кінця опалювального періоду наразі не стоїть.
Як повідомлялося, з 1 червня тариф на електроенергію для населення становить 2,64 грн за кіловат-годину.