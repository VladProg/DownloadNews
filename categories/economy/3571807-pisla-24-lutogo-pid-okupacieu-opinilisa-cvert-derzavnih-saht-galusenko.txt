Після початку повномасштабного вторгнення росії в Україну чверть державних шахт опинилася на тимчасово захопленій території.

Як передає Укрінформ, про це повідомляє Міністерство енергетики.
Міністр енергетики Герман Галущенко обговорив із профспілковими організаціями гірників особливості роботи вуглевидобувної галузі в умовах воєнного стану і приділили особливу увагу питанням забезпечення безпеки гірників.
"Герман Галущенко зазначив, що після 24 лютого 1/4 державних шахт опинилися на тимчасово окупованій росією території", - зазначає Міненерго.
Міністр також наголосив на важливості вугільної галузі з точки зору забезпечення енергетичної безпеки країни в осінньо-зимовий період.
“З огляду на агресію росії, у тому числі на енергетичному фронті, найближчі два роки ми маємо розраховувати виключно на власний видобуток вугілля”, - сказав Галущенко.
Зазначається, що нині першочерговою задачею є забезпечення сталого видобутку вугілля, виплати зарплат та питання безпеки працівників, захисту від техногенних катастроф.
Як повідомлялося, зараз в Україні накопичено 2,2 млн тонн вугілля, до початку опалювального сезону його запаси можуть сягнути 2,5 млн тонн.