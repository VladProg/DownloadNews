Україна має додаткові можливості та потенціал для активізації зусиль країн Європи в диверсифікації джерел постачання газу, однак для цього потрібна глибша інтеграція в європейський ринок газу.

Про це повідомила директорка з питань взаємодії з держорганами та міжнародними організаціями Оператора ГТС України Ольга Бєлькова, передає Укрінформ із посиланням на ОГТСУ.
Повідомляється, що Бєлькова виступила на зустрічі учасників Європейського Енергетичного Форуму (ЄЕФ - EEF) в Європарламенті.
"Як зазначила директорка ОГТСУ, для активізації використання газової інфраструктури України та посилення співпраці з ринком Європи потрібно надати нашій державі можливість долучитися до спільної закупівлі газу для розміщення міжсезонних запасів в українських сховищах. Крім того, не варто ігнорувати потенціал України як експортера відновлюваних газів та природного газу в разі достатніх інвестицій у видобуток ресурсу", - повідомляє ОГТСУ.

Бєлькова зауважила, що врахування потенціалу України у плані REPowerEU, який передбачає позбавлення Європи залежності від російського викопного палива, сприяло б розвитку міжрегіонального транспортування газу.
За її словами, перепрофілювання існуючої інфраструктури є ключем до вирішення проблеми «вузьких місць» у безпеці постачання газу із Середземномор’я до країн Центральної і Східної Європи.
Так, Бєлькова підкреслила потенціал Трансбалканського трубопроводу, який міг би постачати газ із турецьких і грецьких LNG-терміналів і TANAP до Румунії, Молдови, України та потенційно до району Баумгартен (Австрія).
«ЄС не зможе повернутися до того, що було раніше, коли війна завершиться. І для всіх нас буде краще, якщо Україна буде інтегрована як рішення, а не як проблема», - сказала представниця ОГТСУ.
Бєлькова також окреслила ряд заходів, необхідних для розвитку виробництва біометану та водню в Україні. Зокрема, йдеться про недискримінаційні правила прийняття сертифікатів про походження українського біометану, включення біометану до Платформи ЄС для спільної закупівлі газу, LNG та водню тощо.
Як повідомлялося, глави держав та урядів ЄС після тривалої дискусії, які завершилася у ніч на 21 жовтня, затвердили заходи зі стабілізації ринку енергії та підтримки європейської економіки в умовах енергетичної кризи. Зокрема, підтвердили право країн Західних Балкан та трьох асоційованих партнерів у рамках Східного сусідства - України, Молдови й Грузії - брати участь у консорціумах із колективної закупівлі газу на зовнішніх ринках.