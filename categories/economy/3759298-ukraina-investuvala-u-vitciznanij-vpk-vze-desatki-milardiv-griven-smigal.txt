Україна вже інвестувала у вітчизняний військово-промисловий комплекс десятки мільярдів гривень.

Про це заявив Прем'єр-міністр Денис Шмигаль під час виступу на заході Ялтинської європейської стратегії у Києві, передає Укрінформ із посиланням на повідомлення Прем'єра у Телеграмі.
"Почну з того про що ми вже неодноразово говорили - це розвиток нашого військово-промислового комплексу. Інвестиції у цю галузь зі сторони держави вже сьогодні можна оцінювати в десятки мільярдів гривень. У майбутньому безумовно - це сотні мільярдів гривень для того, щоб розвивати, відновлювати, фактично робити потужним наш military-tech", - сказав він.
Шмигаль зазначив, що українська влада одночасно робить ставку на співпрацю з міжнародними партнерами та локалізацію виробництва.
"Це важливо - мати спільне виробництво. Починаючи від відновленої "Мрії" в прямому і переносному сенсі цього слова до виробництва сучасних зразків зброї, до виробництва сучасних дронів", - додав глава уряду.
За його словами, Україна вже багато зробила для розвитку власного ВПК, але поки що цю інформацію більш детально розповсюджувати не можна.
Як повідомлялося, Державний концерн "Укроборонпром" (тепер – АТ "Українська оборонна промисловість") піднявся на 24 позиції та посів 65-те місце в рейтингу світових виробників зброї за доходами.