Із початку запуску інвестиційної платформи Advantage Ukraine надійшло понад 370 запитів від потенційних інвесторів.

Як передає Укрінформ, про це повідомляє пресслужба Мінекономіки.
"За два місяці з моменту запуску інвестиційної платформи Advantage Ukraine надійшло більше ніж 370 запитів. Зокрема, отримано понад сто запитів від стратегічних та портфельних інвесторів зі США, Великої Британії, Німеччини, Данії, Бельгії, Республіки Корея та ін", - йдеться в повідомленні.
У межах ініціативи Advantage Ukraine інвестори в першу чергу цікавляться такими галузями української економіки як інновації та технології, агропромисловий комплекс, видобуток корисних копалин, інфраструктура, промислове виробництво та логістика. Чималий інтерес викликають проєкти в секторі енергетики й оборонної промисловості.

“Не зважаючи на напружену військово-економічну ситуацію, переважна більшість потенційних інвесторів розуміють невідворотність євроатлантичної інтеграції України і вже зараз готові розглядати проєкти в секторах, які традиційно мають глобальні конкурентні переваги, або спрямовані на повоєнну відбудову України”, - зазначив заступник міністра економіки Олександр Грибан.
Відповідно до статистики сайту платформи, за два місяці роботи її відвідали десятки тисяч користувачів зі 140 країн світу. Більшість з них з країн “Великої сімки” (G7).
Як повідомляв Укрінформ, ініціативу із залучення інвестицій Advantage Ukraine було презентовано 6 вересня. На платформі зібрано інвестиційні проєкти та можливості у 10-ти галузях економіки з загальним потенціалом на суму понад $400 млрд.