Фонд державного майна України продав на торгах Мурафський кар’єр у Вінницькій області. Фінальна ставка об’єкта зросла до 25 млн грн.

Про це пресслужба ФДМУ повідомляє у Фейсбуці, передає Укрінформ.
«25 мільйонів гривень – фінальна ставка за Мурафський кар’єр на Вінниччині. За підприємство на аукціоні змагалися 3 інвестори. В результаті торгів вартість об’єкта зросла у 5 разів», - йдеться в повідомленні.

За даними ФДМУ, окрім переможної ставки, новий власник підприємства повинен сплатити понад 11 млн грн боргів перед бюджетом та працівниками.
Наголошується, що кар’єр припинив видобуток вапняку 10 років тому, однак продовжував генерувати збитки у державній власності. Приватний інвестор відновить діяльність підприємства, залучатиме інвестиції у розвиток та модернізацію, а також створюватиме робочі місця.
Як повідомлялося, цього тижня Фонд державного майна України продав Струтинський спиртзавод у Львівській області за 100 млн грн.