Прем‘єр-міністр Денис Шмигаль переконаний, що з часом Україна стане новим центром виготовлення якісної військової продукції у Європі.

Про це глава уряду сказав під час першого Форуму оборонних індустрій, повідомляє кореспондент Укрінформу.
«Всі розуміють ризики, але ті, хто мислить стратегічно, також розуміє, що Україна стане новим центром військової продукції у Європі. На сьогодні ми вже співпрацюємо з країнами-партнерами щодо відновлення західної військової техніки. Крім цього, опрацьовується питання щодо створення в Україні замкненого циклу виробництва озброєння, військової техніки, боєприпасів. Ми створюємо спільні підприємства та сервісні центри, що допомагає поступово інтегрувати український оборонно-промисловий комплекс у промислове виробництво, промислове середовище країн-партнерів», - зазначив Шмигаль.
За його словами, зараз як ніколи Україна потребує ефективної роботи державних оборонних підприємств, заводів, бюро. Задля цього державний концерн «Укроборонпром» трансформувався в акціонерне товариство «Українська оборонна промисловість», там запроваджується корпоративне управління.
«Але нам потрібно більше. Саме тому з ініціативи Президента України Володимира Зеленського й проводиться цей форум. Мета заходу – зібрати в Україні світових виробників озброєння разом з українськими зброярами заради спільних напрацювань, спільних перспективних проєктів», - підкреслив глава уряду.
Як повідомлялося, у 2024 році уряд планує виділити на фінансування "Армії дронів" близько 48 млрд грн. Ще стільки ж передбачається спрямувати на виробництво озброєння та боєприпасів.
Фото: Телеграм Денис Шмигаль