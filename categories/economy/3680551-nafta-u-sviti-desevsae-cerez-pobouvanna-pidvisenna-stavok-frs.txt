Ціни на нафту знижуються в п'ятницю, 10 березня, опускаючись четверту сесію поспіль на побоюваннях надто агресивного посилення грошово-кредитної політики Федеральної резервної системи (ФРС).

Як передає Укрінформ, про це повідомляє enkorr.
Вартість травневих ф'ючерсів на сорт Brent на лондонській біржі ICE Futures становить $81,14 за барель, що на $0,45 (0,55%) нижче за ціну на закриття попередньої сесії. За підсумками торгів у четвер ці контракти здешевшали на $1,07 (1,3%), до $81,59 за барель.
Ціна ф'ючерсів на нафту WTI на квітень на електронних торгах Нью-Йоркської товарної біржі (NYMEX) становить $75,12 за барель, що на $0,6 (0,79%) нижче за підсумкове значення попередньої сесії. У четвер контракт здешевшав на $0,94 (1,2%), до $75,72 за барель.
Головним негативним чинником для нафтового ринку цього тижня стали «яструбині» коментарі голови Федрезерву Джерома Пауелла, який припустив можливість прискорення темпів підвищення процентних ставок. Інвестори побоюються, що жорстка політика ФРС може призвести до рецесії в США, що в свою чергу позначиться на попиті на паливо у найбільшій економіці світу.
«Нафта знову опинилася під тиском через побоювання підвищення ставок Федрезерву», – зазначив керуючий партнер SPI Asset Management Стівен Іннес.
У п'ятницю оприлюднять звіт про стан ринку праці США за лютий, який може вплинути на думку керівників американського ЦБ. Опитані Trading Economics аналітики прогнозують, що він зазначить збереження безробіття на рівні 3,4%, а також зростання кількості робочих місць в американській економіці на 205 тис.