Споживчі ціни в Україні в жовтні 2023 року порівняно з вереснем 2023 року зросли на 0,8%, з початку року – на 3,8%.

Про це повідомляє Державна служба статистики, передає Укрінформ.
За даними відомства, порівняно з жовтнем минулого року споживчі ціни зросли на 5,3%.
На споживчому ринку в жовтні ціни на продукти харчування та безалкогольні напої зросли на 1,0%.
Найбільше (на 14,0% та 10,1%) подорожчали овочі та яйця. На 2,1 - 0,6% зросли ціни на молоко та молочні продукти, яловичину, масло, сало, безалкогольні напої, хліб.
Водночас на 5,3 - 0,1% знизилися ціни на продукти переробки зернових, соняшникову олію, фрукти, цукор, рис, свинину, м'ясо птиці, макаронні вироби.
Ціни на алкогольні напої та тютюнові вироби підвищилися на 0,4%, зазначили у відомстві.
Зростання цін у сфері охорони здоров’я на 0,4% відбулося насамперед за рахунок подорожчання амбулаторних послуг на 0,9% та послуг лікарень - на 0,6%.
Ціни на транспорт зросли на 1,5%, переважно через подорожчання палива та мастил на 3,5%. Водночас на 5,7% подешевшав проїзд у залізничному пасажирському транспорті.
Як повідомляв Укрінформ, споживчі ціни у вересні 2023 року порівняно із серпнем 2023 року зросли на 0,5%, з початку року – на 3,0%. Проти вересня минулого року зростання становило 7,1%.