Адміністрація США розкритикувала несподіване рішення картелю ОПЕК, а також його союзників, включно з росією, скоротити видобуток нафти в умовах нинішньої невизначеності глобального ринку, що вже призвело до підвищення цін на пальне.

З відповідною заявою виступив у понеділок координатор Ради нацбезпеки Білого дому Джон Кірбі, передає власний кореспондент Укрінформу.
«Ми не вважаємо, що скорочення видобутку є доцільним станом на зараз, враховуючи невизначеність ринку. І ми це чітко дали зрозуміти», – прокоментував Кірбі останній контакт адміністрації США із Саудівською Аравією, яка вважається де-факто лідером ОПЕК.
Водночас, він підтвердив, що картель повідомив США про свої плани в неділю, що однак стало несподіванкою для ринків у понеділок.
Як повідомлялося, 3 квітня низка країн альянсу ОПЕК+, в тому числі, Саудівська Аравія і рф, оголосили про додаткове скорочення видобутку. За підрахунками, загальне зниження нафтовидобутку становитиме приблизно 1,657 млн б/д, з них по 500 тисяч б/д припаде на лідерів угоди – рф і Саудівську Аравію. З країн не-ОПЕК збираються знизити видобуток Казахстан – на 78 тис. б/д, Оман – на 40 тис. б/д. З-поміж країн, що входять до ОПЕК, видобуток знижують ОАЕ – на 144 тис. б/д, Кувейт – на 128 тис. б/д, Ірак – на 211 тис. б/д, Алжир – на 48 тис. б/д, Габон – на 8 тис. б/д.