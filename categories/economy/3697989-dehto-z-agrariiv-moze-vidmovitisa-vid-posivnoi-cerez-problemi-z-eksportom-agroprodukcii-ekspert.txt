Деякі українські аграрії можуть відмовитись від проведення цьогорічної весняної посівної кампанії через проблеми з експортом аграрної продукції з України.

Про це сказав генеральний директор Українського клубу аграрного бізнесу Роман Сластьон під час брифінгу в Медіацентрі Україна - Укрінформ.
"Ми розуміємо, що якщо у нас немає "зернового коридору" і такі проблеми на західному кордоні, то в такому випадку може бути ситуація, що багато хто може відмовитись сіяти", - заявив він.
Сластьон додав, що проблеми із проходженням суден "зерновим коридором" та обмеження експорту до країн ЄС відбуваються на піку весняної посівної кампанії. Але наразі українські аграрії не розуміють, скільки і в яких обсягах їм потрібно сіяти зерна і чи буде взагалі можливість експортувати врожай на міжнародні ринки.
Експерт зауважив, що зараз іще зарано давати якісь конкретні прогнози. Проте, на думку Сластьона, перебої із роботою "зернового коридору" та обмеження на імпорт з боку країн ЄС матимуть значні негативні наслідки для агросектору України.
Як повідомляв Укрінформ, Угорщина та Польща 15 квітня 2023 року ввели тимчасову заборону на імпорт зерна та інших видів сільськогосподарської продукції з України. З 19 квітня 2023 року почне діяти заборона на імпорт української агропродукції до Словаччини. Водночас, Польща також призупинила транзит продукції українського АПК через свою територію, але планує відновити його з 21 квітня.
Угорщина та Словаччина транзит не зупиняли. Болгарія ввела тимчасово заборону на імпорт сільськогосподарської продукції з України 19 квітня 2023 року, але транзит не обмежувала.
Водночас, 17 квітня, рф удруге заблокувала проведення інспекцій суден у територіальних водах Туреччини, які прямують «зерновим коридором». Упродовж 17-18 квітня не проводились інспекції суден, які прямують до та з українських портів. Віцепрем’єр-міністр з відновлення – міністр розвитку громад, територій та інфраструктури Олександр Кубраков 19 квітня повідомив, що Україна і Туреччина домовилися про поновлення інспекцій.