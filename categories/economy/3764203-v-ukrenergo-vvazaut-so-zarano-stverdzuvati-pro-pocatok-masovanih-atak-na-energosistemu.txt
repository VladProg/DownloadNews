Поки що не можна стерджувати, що розпочалася нова хвиля масованих атак на енергосистему, однак енергетики готуються до всіх можливих сценаріїв.

Як передає Укрінформ, про це заявив голова правління НЕК «Укренерго» Володимир Кудрицький у Фейсбуці.
«Не можна стверджувати, чи це початок нової масованої терористичної хвилі цілеспрямованих атак по енергосистемі. Енергетики не мають такої інформації і не можуть прогнозувати дії ворога. Але в нас немає ілюзій. <...> Тому ми готуємося до будь-яких можливих сценаріїв», - написав Кудрицький.
Він наголосив, що енергетики вивчили досвід минулої осені-зими, підготували сценарії реагування на надзвичайні події і тісно співпрацюють із Силами оборони та місцевою владою.
Як повідомлялося, вранці 21 вересня Сили оборони збили 36 російських ракет із 43, запущених ворогом. Однак пошкоджень зазнали об'єкти енергетики на заході та у центрі України. Понад 50 тис. споживачів були тимчасово знеструмлені.
Фото ілюстративне