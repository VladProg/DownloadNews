В Україні у вересні 2023 року в порівнянні з серпнем споживчі ціни знизилися на овочі на 9,7%, на фрукти - на 5,1%.

Про це розповів директор Національного наукового центру «Інститут аграрної економіки», академік НААН Юрій Лупенко, передає Укрінформ із посиланням на пресслужбу інституту.
"Найбільш суттєво у вересні проти серпня знизились споживчі ціни на овочі (-9,7%) та фрукти (-5,1%). При цьому у серпні їх зниження складало відповідно 37,6% та 4,2%, а у липні – 18,2% та 1,3%", - йдеться в повідомленні.
Також у вересні знизились ціни на олію соняшникову (-1,6%), хліб і хлібопродукти (-0,6%), рибу та продукти з риби (-0,4%). На рівні серпня залишились ціни на макаронні вироби.
Найбільше зростання рівня споживчих цін у вересні зафіксоване на яйця. Після зниження, яке тривалого з квітня цього року, у вересні ціни на яйця курячі зросли проти попереднього місяця на 12,3%. Також зросли ціни на масло (+1,3%), цукор (+1,2%), м’ясо та м’ясопродукти (+1,1%), молоко і хліб (+0,5%), сир і м’який сир (+0,4%).
Лупенко розповів, що загалом у вересні середні споживчі ціни на продукти харчування на українському ринку знизились на 0,6% у порівнянні з серпнем, тоді як у серпні падіння становило 3,9%, а у липні – 2,1% проти попередніх місяців.
За оцінками інституту, у наступні місяці потенціал для зниження споживчих цін на продукти харчування, залишається по окремих видах круп, плодоовочевої продукції та цукру, оскільки збирання пізніх культур продовжується, а сезон цукроваріння лише розпочинається.
Як повідомляв Укрінформ, за даними Державної служби статистки, в Україні споживчі ціни у вересні 2023 року порівняно із серпнем 2023 року зросли на 0,5%, з початку року – на 3,0%.