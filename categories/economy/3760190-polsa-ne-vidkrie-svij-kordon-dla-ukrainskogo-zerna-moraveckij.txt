Польський уряд в односторонньому порядку ухвалить рішення про блокаду українського збіжжя з 15 вересня, якщо Єврокомісія не продовжить заборону на ввезення до п’яти країн ЄС (Польща, Словаччина, Угорщина, Румунія, Болгарія) пшениці, кукурудзи, ріпаку та соняшнику з України.

Про це повідомили у вівторок вранці глава уряду РП Матеуш Моравецький, міністр сільського господарства Роберт Телус та речник польського уряду Пьотр Мюллер, передає кореспондент Укрінформу.
“Польща не дозволить, щоб нас залило українське збіжжя. Незалежно від того, яким буде рішення брюссельських чиновників, ми не відкриємо наших кордонів”,- написав Моравецький в соцмережі X.


Polska nie pozwoli, żeby zalało nas ukraińskie zboże.
Niezależnie od tego, jaka będzie decyzja brukselskich urzędników, nie otworzymy naszych granic. https://t.co/KvqvIYWQFz
— Mateusz Morawiecki (@MorawieckiM) September 12, 2023

До свого допису він долучив відеоролик правлячої партії “Право і Справедливість”, в якому глава уряду РП підкреслює, що Польща прийняла мільйони біженців з України. Водночас, коли треба захистити інтереси Польщі, уряд боронитиме інтереси польського села. У ролику Моравецький наголосив, що саме “тверда позиція Польщі” призвела до того, що “був затриманий імпорт українського збіжжя на спільний європейський ринок”. Він зазначив, що поки у Брюсселі вирішують, чи зберегти ембарго на українське збіжжя, Польща не дозволить на засилля польського ринку українською агропродукцією.
Міністр Телус повідомив в ефірі Польського радіо, що його міністерство рекомендує уряду Польщі прийняти розпорядження, в якому підтвердити, що українське збіжжя не потрапить на польський ринок після 15 вересня. Водночас, він запевнив, що Варшава підтримує транзит українського збіжжя через територію РП, аби воно потрапляло на ринки третіх країн, зокрема до Африки.
Своєю чергою речник уряду Польщі Пьотр Мюллер в Polsat News повідомив, що у вівторок уряд країни прийме розпорядження, в якому закликатиме Єврокомісію продовжити заборону на імпорт до п’яти країн ЄС збіжжя з України. Одночасно в документі буде попередження: якщо цього не станеться, то на основі положення про безпеку Варшава прийме відповідне рішення на національному рівні.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року. Ці країни хочуть продовжити заборону на імпорт до кінця року і розширити її на деякі інші товари.
Українська влада наполягає, що у разі продовження Єврокомісією заборони на імпорт українського зерна після 15 вересня Україна може розглядати дзеркальні заходи.