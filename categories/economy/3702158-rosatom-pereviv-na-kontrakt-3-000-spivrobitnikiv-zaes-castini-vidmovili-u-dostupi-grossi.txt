російське "керівництво" Запорізької АЕС повідомило експертам МАГАТЕ, що за контрактами з "росатомом" вже працюють 3 000 осіб, частині персоналу відмовили у доступі на станцію з "міркувань безпеки".

Як передає Укрінформ, про це йдеться в опублікованій на сайті МАГАТЕ заяві гендиректора Рафаеля Маріано Гроссі.
"Команда МАГАТЕ продовжує стежити за складною і напруженою кадровою ситуацією на станції. Нинішнє керівництво станції повідомило групі, що загальна кількість персоналу, який працює за контрактами з "росатомом", зараз трохи перевищує 3 тис. осіб, і ще 1 тис. перебувають у процесі затвердження. Приблизно 1 тис. співробітників з контрактами з "Енергоатомом" все ще працюють на станції, а інших, хто залишився в Енергодарі, час від часу викликають на роботу", - йдеться у заяві.
Крім того, російське керівництво станції "підтвердило, що деяким співробітникам було заблоковано доступ, стверджуючи, що це зроблено з "міркувань безпеки".
"Команда МАГАТЕ продовжить свою роботу з метою отримання кращого розуміння кадрової ситуації. Генеральний директор Гроссі неодноразово висловлював глибоку стурбованість надзвичайно складною ситуацією, в якій опинився персонал ЗАЕС та їхні сім'ї, а також тим, як вона впливає на ядерну та фізичну ядерну безпеку на станції", - йдеться у заяві.
У ній також повідомляється що експерти МАГАТЕ, які присутні на Запорізькій атомній електростанції, "цього тижня знову були змушені йти в укриття після попередження про ракетну атаку, а також через звуки обстрілів, що лунали вдалині, оскільки в регіоні тривають військові дії". Крім того, одна наземна міна вибухнула поблизу станції.
Гендиректор МАГАТЕ наголосив, що посилення військової присутності та активності в регіоні ще раз підкреслює важливість і терміновість досягнення домовленостей щодо захисту станції.
У заяві також повідомляється, що команда Місії МАГАТЕ з підтримки та сприяння в Запоріжжі (ISAMZ) вчора вже ввосьме перетнула лінію фронту, щоб замінити попередню команду.
Як повідомляв Укрінформ, раніше Президент України Володимир Зеленський сказав у відеозверненні за підсумками розмови з генеральним директором МАГАТЕ Рафаелем Гроссі, що присутність росії на території Запорізької атомної електростанції створює загрозу радіаційної катастрофи на кшталт Чорнобильської.