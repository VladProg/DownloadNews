Податкова та Митна служба справляються із наповненням бюджету, тому за цим критерієм до них питань не може бути.

На цьому в інтерв’ю виданню «Економічна правда» наголосив міністр фінансів України Сергій Марченко, передає Укрінформ.
«З точки зору наповнення бюджету вони справляються. Податкова збирає податки, як у довоєнний період. За перше півріччя зібрала стільки ж, скільки за перше півріччя 2022 року, незважаючи на те, що там два місяці були без війни. Митниця суттєво збільшила відрахування до держбюджету. Я дивлюся на цифри: якщо за місяць митниця збирає понад 30 мільярдів гривень, то я вважаю, що вона працює в нормальному темпі. Якщо цифра менша, то я розумію, що там щось відбувається не так. Зараз з точки зору наповнення бюджету в мене не може бути питань», - сказав Марченко.
Він також підкреслив, що з моменту повномасштабного вторгнення діяльність зазначених органів не є в колі його уваги серед пріоритетних.
«Коли у вас одна половина бюджету формується завдяки міжнародним коштам, а інша половина – це військові видатки, то у вас фокус і пріоритети зміщуються однозначно. Якщо до війни було більше залученості в діяльність податкової і митниці, то зараз мій фокус логічно змістився на міжнародний фронт», - зауважив Марченко.
Як повідомлялося, у червні 2023 року до загального фонду Державного бюджету України надійшло 133,7 млрд грн. Виконання місячного розпису доходів Державною податковою службою становило 101,1% (+0,6 млрд грн), Державною митною службою –106,8% (+2,0 млрд грн).
Фото: Мінфін