Станом на ранок 5 травня 2023 року дефіциту в енергосистемі немає, загального обсягу електроенергії вистачає, щоб компенсувати роботу, виведеної в ремонт теплової та атомної генерації.

Як передає Укрінформ, про це повідомляє НЕК «Укренерго» у Телеграмі.
«На річках України триває друга помірна хвиля водопілля, завдяки чому активно працюють гідроелектростанції. Сонячні та вітряні електростанції також сезонно збільшили виробіток електроенергії. Загального обсягу електроенергії, виробленої з води, сонця і вітру, вистачає, щоб компенсувати потужність виведеної в ремонт частини теплової та атомної генерації», – йдеться у повідомленні.
Зазначається, що енергосистема працює збалансовано, дефіциту електроенергії немає. Триває експорт в Молдову, переважно в нічні години. В Україну імпорту не відбувається.
В Укренерго також повідомили, що вранці 5 травня ворог знову завдав удару по енергетичній інфраструктурі України: в Донецькій області понад 2 години тривав обстріл об’єкта генерації. Обсяг пошкоджень з’ясовується, попри все - електростанція працює.
Також через обстріли знову є пошкодження в розподільчих мережах (обленерго) в Донецькій та Херсонській областях. На Харківщини за минулу добу через масовані обстріли енергетичної інфраструктури обленерго було знеструмлено близько 4,5 тисяч споживачів в 3 прифронтових районах. Споживачі були оперативно заживлені по резервних схемах. Після дозволу військових та розмінування пошкодження були усунуті, відновлена планова схема електропостачання.
Як повідомлялося, у ніч на 4 травня 2023 року російський агресор завдав удару по об’єкту генерації у Донецькій області. Також через бойові дії залишається відключеною частина споживачів чотирьох областей.