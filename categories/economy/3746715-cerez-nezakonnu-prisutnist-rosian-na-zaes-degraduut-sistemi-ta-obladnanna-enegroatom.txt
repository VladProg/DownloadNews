Через незаконну присутність росіян на Запорізькій атомній електростанції деградують системи та обладнання об'єкта.

Про це повідомив президент НАЕК «Енергоатом» Петро Котін під час конференції Utility Working Conference, передає Укрінформ із посиланням на повідомлення пресслужби компанії у Фейсбуці.
«Агресор продовжує порушувати всі сім основних принципів ядерної безпеки, визначених МАГАТЕ. Крім того, через російську незаконну присутність і злочинні дії відбувається постійна деградація систем і обладнання підприємства», – повідомив Котін.
Зазначається, що дії росіян створюють серйозні ризики для ядерної та радіаційної безпеки: через тривалий простій обладнання, відсутність належного технічного обслуговування й ремонту обладнання, пов’язаного з безпекою, а також через недостатню кількість кваліфікованого персоналу на станції.
«Росія досі не виконала жодної вимоги Агентства. Продовжується ігнорування резолюції Ради керуючих МАГАТЕ, які закликають Росію повернути контроль над ЗАЕС Україні», - наголосили в Енергоатомі.
Як повідомлялося, вночі 10 серпня тимчасово захоплена російськими військами Запорізька атомна електростанція втратила живлення з основної зовнішньої лінії електропередачі напругою 750 кВ. Станцію довелося переключити на єдину доступну резервну лінію 330 кВ, відключення якої загрожує втратою зовнішнього живлення (блекаут).
ЗАЕС перебуває в окупації із 4 березня 2022 року. За цей час росіяни неодноразово порушували принципи ядерної безпеки, розміщуючи на території ЗАЕС воєнну техніку, мінуючи територію та тероризуючи персонал станції.
Фото: Костянтин Ліберов