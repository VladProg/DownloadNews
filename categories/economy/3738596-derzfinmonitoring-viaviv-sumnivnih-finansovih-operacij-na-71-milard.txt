Державна служба фінансового моніторингу України впродовж січня – червня 2023 року виявила фінансових операцій, які можуть бути пов’язані з легалізацією коштів, на суму 71,4 млрд грн.

Про це повідомляє пресслужба Держфінмоніторингу, передає Укрінформ.
«У І півріччі 2023 року Держфінмоніторингом до правоохоронних органів направлено 586 матеріалів... У вказаних матеріалах сума фінансових операцій, які можуть бути пов’язані з легалізацією коштів та із вчиненням кримінального правопорушення, становить 71,4 млрд гривень», - йдеться в повідомленні.
Сума зупинених Держфінмоніторингом фінансових операцій та заблокованих коштів в зазначений період становить 3,3 млрд грн в еквіваленті.
Крім того, в першому півріччі до правоохоронних органів направлено 108 матеріалів, які пов’язані з підозрою у корупційних діяннях. У вказаних матеріалах сума фінансових операцій, які можуть бути пов’язані з легалізацією коштів та із вчиненням кримінального правопорушення, становить 9,1 млрд грн.
Як повідомлялося, Бюро економічної безпеки повідомило про підозру трьом високопосадовцям банку за легалізацію майже 5 млрд грн від ігорного бізнесу.