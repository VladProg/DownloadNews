Міністр енергетики України Герман Галущенко закликав світову спільноту впровадити санкції проти ядерної промисловості рф та відмовитись від російського ядерного палива.

Як передає Укрінформ, про це він заявив на зустрічі з очільниками дипломатичних місій Групи семи та Представництва ЄС в Києві, повідомляє Міненерго.
«Дуже важливо сьогодні дати сигнал про готовність відмовитися від нього (ядерного палива – ред.) через конкретний період часу. Це можливо. Інші виробники можуть збільшити обсяги свого виробництва, щоб замістити російське ядерне паливо», – зауважив Галущенко.
Міністр зазначив, що під егідою МАГАТЕ тривають переговори стосовно створення демілітаризованої зони навколо ЗАЕС. Позиція України в цьому питанні залишається незмінною: російські військові разом зі зброєю та представниками Росатома повинні залишити станцію.
Як повідомлялося, російські війська захопили ЗАЕС 4 березня. Загарбники розміщують на її майданчику військову техніку та боєприпаси, постійно обстрілюють як прилеглу територію, так і саму станцію, руйнуючи лінії електропередач і спричиняючи відключення зовнішнього живлення. Причому в цих обстрілах ворог звинувачує ЗСУ.
Українська влада наголошує, що для відновлення ядерної безпеки росія повинна повністю вивести свої війська та техніку із Запорізької АЕС.
Починаючи з 10 жовтня росіяни випустили на українські енергетичні об'єкти понад тисячу ракет і дронів. Українська енергосистема вже пережила дев’ять хвиль масованих терористичних атак. Через пошкодження об'єктів енергетики по всій території України запроваджуються погодинні та екстрені відключення світла.