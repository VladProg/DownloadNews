Станом на 23 червня попри нічну атаку ворога пошкоджень об'єктів енергетичної інфраструктури не зафіксовано.

Як передає Укрінформ, про це повідомляє пресслужба Міністерства енергетики.
«Уночі ворог завдав чергового ракетного удару по території України. Пошкоджень об'єктів енергетичної інфраструктури не зафіксовано. Електроенергії, яку виробляють українські електростанції, повністю достатньо для покриття потреб споживачів. Дефіциту немає», – йдеться у повідомленні.
Зазначається, що учора, 22 червня, сталася аварійна ситуація на лінії 330 кВ оператора системи електропередачі в Рівненській і Волинській областях. Зафіксовано тимчасове знеструмлення лінії. Причини уточнюються. Крім того, через технологічні порушення вимикалася лінія електропередачі в Чернівецькій області, внаслідок чого тимчасово знеструмлювалися майже 5 тис. споживачів. У Київській області також через технологічні порушення вимикалася лінія електропередачі, без світла залишаються 1,3 тис. абонентів.
Водночас, через технологічні порушення відключалися лінії електропередачі операторів системи розподілу електроенергії у Тернопільській та Житомирській областях. Споживачі не знеструмлювалися.
Триває ворожий терор прифронтових та прикордонних з рф областей. У Донецькій області через обстріли знеструмлювався 31 населений пункт, у Запорізькій області – 18 населених пунктів. Також через попередні обстріли знеструмлено частину споживачів у Харківській, Херсонській, Сумській та Чернігівській областях. Ремонтні бригади працюють там, де це дозволяє безпекова ситуація.
Триває фіксація та ліквідація наслідків повені, яка виникла через підрив дамби. Енергетики працюють над відновленням електропостачання. У Херсоні залишаються без світла 13,6 тис. споживачів, у деокупованій частині області – 1 населений пункт.
Як повідомляє НЕК «Укренерго» у Телеграмі, в Україні станом на 23 червня 2023 року генерація повністю забезпечує потреби споживачів в електроенергії.
«Наразі виробництва електроенергії достатньо для забезпечення потреб споживачів. Триває активна ремонтна кампанія на теплових електростанціях, а також на деяких атомних енергоблоках. Тож електростанції мають обмежені можливості для забезпечення потреб споживачів, особливо у вечірні години найбільшого споживання. Імпорт та експорт відсутній», – йдеться у повідомленні.
Зазначається, що за вчорашню добу у магістральних мережах було зафіксовано декілька технічних ускладнень у роботі. Але вони не призвели до відключення споживачів. Однак через технологічні проблеми у мережах обленерго тимчасово відключались споживачі в окремих областях.
У компанії пояснили, що першочергова причина ускладнень у роботі мереж – це наслідки пошкоджень у результаті масованих обстрілів росіян енергетичної інфраструктури, які тривали упродовж осінньо-зимового періоду. На всіх пошкоджених об’єктах тривають активні ремонтні роботи. Однак можуть бути приховані пошкодження, які дають про себе знати через значний час після атак. Такі невидимі спочатку недоліки за кілька місяців роботи під навантаженням можуть перетворитися на значні пошкодження і вимагають додаткового часу для ремонтів. Тому ризики збоїв в роботі обладнання залишаються.
Також повідомляється, що Укренерго відновило частину обладнання на одній з підстанцій на півдні країни, що підвищило надійність роботи решта обладнання підстанції та надійність передачі електроенергії споживачам.
Наразі у Херсоні та області через підтоплення залишаються відключеними близько 13 тисяч споживачів. Обленерго за можливості поступово відновлює електропостачання. За добу в області відновлено живлення близько 2 тисяч споживачів.
У прифронтових та прикордонних Сумській, Херсонській, Запорізькій та Харківській областях через обстріли росіян є пошкодження у мережах обленерго. За умови безпекової ситуації ремонтні бригади обленерго відновлюють живлення.
Як повідомлялося, уночі 23 червня 2023 року окупанти обстрілювали Україну з літаків стратегічної авіації.