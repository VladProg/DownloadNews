Українські та польські вантажні перевізники зможуть виконувати перевезення до та з третіх країн на підставі дозволів 2022 року до кінця 2023 року.

Відповідне рішення ухвалено під час засідання українсько-польської змішаної комісії про автомобільні перевезення за участі Міністерства відновлення України та Міністерства інфраструктури Польщі, передає Укрінформ з посиланням на пресслужбу міністерства.
«Важливою умовою виконання перевезень до та з третіх країн стане клас екологічності вантажівки. Змішана комісія затвердила, що дозволи стосуються лише транспортних засобів класу не нижче Євро-5. Оновлені екологічні вимоги почнуть діяти з 1 липня, перевізники, які розпочали свій рейс, матимуть змогу його закінчити», - йдеться в повідомленні.

В міністерстві уточнили, що серед всіх зареєстрованих вантажівок у власності ліцензованих перевізників лише близько 1200 автомобілів належать до класу Євро-4, близько 70 тисяч – відповідають оновлених вимогам, а саме Євро-5 та вище.
Сторони також домовились перевірити мережу регулярних автобусних маршрутів між Україною та Польщею та обговорили питання запровадження е-черги для пасажирських перевезень.
Як повідомлялось, у червні Україна та Північна Македонія домовились про «транспортний безвіз». Він передбачає скасування дозволів щодо виконання двосторонніх та транзитних перевезень для транспортних засобів стандарту Євро-3 та вище.