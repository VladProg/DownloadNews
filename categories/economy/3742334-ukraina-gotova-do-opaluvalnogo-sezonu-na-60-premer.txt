В Україні стан підготовки до опалювального сезону сягає 60%.

Про це під час засідання Конгресу місцевих та регіональних влад при Президентові України повідомив Прем’єр-міністр Денис Шмигаль, передає кореспондент Укрінформу.
«Стан підготовки до опалювального сезону зараз 60%», - зазначив Шмигаль.
За його словами, з травня в Україні працює штаб з підготовки до зими, який створив уряд.
Глава уряду зауважив, що наразі вже відремонтовані 4 атомні енергоблоки, 9 енергоблоків теплових електростанцій, 6 гідроагрегатів. До початку опалювального сезону Міненерго поставлено чітке завдання - повернути в енергосистему 1,7 ГВт потужностей, додав він.
«Накопичуємо енергоресурси. Газ у сховищах 11,7 млрд м куб газу, це 80% від запланованих обсягів. На складах маємо 1,5 млн тон вугілля із запланованих 1,8 млн тон», - запевнив Шмигаль.
За його словами, від початку року в Україні відремонтували 14, 5 тис. км повітряних ліній, відновили понад 60% пошкоджених теплоелектростанцій, ТЕЦ, котелень.
Прем’єр-міністр зауважив, що наразі триває закупівля комунальної техніки для 12 регіонів, які цього потребують, на 50 млн грн, залучаються кошти міжнародних партнерів.
«Єдність на всіх рівнях – це запорука нашої сили і стійкості, можливість подолання всіх проблем і викликів», - переконаний Шмигаль.
Зазначалося, що для відновлення, ремонту та захисту об’єктів енергетики Держагентство з відновлення вже скерувало 10 млрд грн. Також Україна отримала допомогу США у розмірі 897 млн доларів, а ще близько 166 млн євро на рішення цих питань скерував Європейський фонд енергетичної підтримки України.
Як повідомляло агентство, сьогодні в Івано-Франківську відбулося засідання Конгресу місцевих та регіональних влад при Президентові України. Зокрема, на засіданні Конгресу говорили про роботу державної та місцевої влади крізь призму витрат бюджетів різного рівня та про підготовку до опалювального сезону.