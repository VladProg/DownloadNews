Євроатом і 49 держав звернулися до МАГАТЕ з вимогою, щоб росія залишила ЗАЕС.

Як передає Укрінформ, про це написав у Телеграмі Прем'єр-міністр України Денис Шмигаль і висловив вдячність українським партнерам за їх чітку позицію в Раді керівників МАГАТЕ.
"Ризики на Запорізькій АЕС залишатимуться високими, поки на стації перебуватимуть російські військові та персонал «росатому». росія повинна залишити ЗАЕС. Із такою заявою до Ради керівників МАГАТЕ сьогодні вийшли 49 держав та Євроатом. Нічні обстріли росією енергетичної інфраструктури України, внаслідок чого вже вшосте за час повномасштабної війни була знеструмлена ЗАЕС, є черговим цьому підтвердженням", - написав Прем'єр.
За словами Шмигаля, у своїй заяві країни також закликають припинити обстріл українських енергетичних об’єктів та відзначають важливість відновлення контролю Україною над усіма ядерними об’єктами в межах міжнародно визнаних кордонів. Адже лише це забезпечить їхню безпеку та захищену роботу.
Крім того, за словами Прем'єра, міжнародні делегації наполягають на притягненні росії до відповідальності за неодноразове нехтування принципами ядерної безпеки.
"Вдячні нашим партнерам за практичні кроки та закликаємо до подальших санкцій. Ядерний тероризм і шантаж росії повинні бути припинені", - заявив він.
Як повідомляв Укрінформ, 9 березня о 3:53 ночі внаслідок ракетних обстрілів військами рф відключилась остання лінія зв’язку окупованої Запорізької АЕС з українською енергосистемою. Наразі станція знеструмлена і перейшла в режим блекауту вшосте за час окупації, 5-й та 6-й енергоблоки переводяться в холодний стан, увімкнулись 18 дизель-генераторів для живлення власних потреб ЗАЕС. Пального для їхньої роботи залишається на 10 діб.
Як наголосили в "Енергатомі", у разі неможливості поновлення зовнішнього живлення станції протягом цього часу може статися аварія з радіаційними наслідками для всього світу.
Прем'єр-міністр Денис Шмигаль звернувся до партнерів і Міжнародного агентства з атомної енергії вжити заходів для припинення російського ядерного тероризму через знеструмлення Запорізької АЕС.
Гендиректор МАГАТЕ Рафаель Гроссі висловив занепокоєння черговим знеструмленням ЗАЕС і закликав співробітників МАГАТЕ взяти на себе зобов’язання захищати ядерну безпеку Запорізької АЕС.