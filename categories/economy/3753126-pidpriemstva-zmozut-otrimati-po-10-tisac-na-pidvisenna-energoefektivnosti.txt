Розпочався грантовий конкурс для підтримки впровадження підприємствами заходів з енергоефективності в межах проєкту "Підтримка енергомодернізації підприємств у воєнний час".

Як передає Укрінформ, про це оголошує портал "Дія.Бізнес".
"Переможці відбору отримають грант розміром 10 000 євро на одне підприємство. Кошти можуть бути використані підприємствами виключно для фінансування енергоефективних заходів, визначених у грантовому договорі за результатом проведення енергоаудиту", - йдеться у повідомленні.
Участь у конкурсі можуть взяти приватні підприємства виробничого сектору. При цьому перевага надаватиметься підприємствам, які тимчасово перемістилися до інших адміністративно-територіальних одиниць та продовжують свою господарську діяльність.
Останній строк прийому заявок - 1 вересня. Анкета для заявки розміщена на порталі "Дія.Бізнес".
Конкурс реалізується в межах проєкту «Просування енергоефективності та імплементації Директиви ЄС про енергоефективність в Україні», що виконується Deutsche Gesellschaft für Internationale Zusammenarbeit (GIZ) GmbH за дорученням Федерального міністерства економічного співробітництва та розвитку Німеччини (BMZ) та співфінансуванням Державного секретаріату Швейцарії з економічних питань (SECO).
Як повідомлялося, у червні Кабінет Міністрів вніс зміни до особливостей здійснення публічних закупівель товарів і послуг, які мають сприяти прискоренню виконанню робіт із покращення показників енергоефективності бюджетних установ та інфраструктури місцевих громад.