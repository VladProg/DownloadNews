Інфляція в Україні й надалі знижуватиметься, у тому числі, завдяки заходам Національного банку.

Як передає Укрінформ, про це на пресбрифінгу щодо рішень правління НБУ з монетарної політики повідомив голова Національного банку України Андрій Пишний.
Він нагадав, що інфляція в Україні сповільнюється другий місяць поспіль. У лютому вона становила 24,9% у річному вимірі.
“Сповільненню інфляції сприяли збільшення пропозиції продовольства та пального, швидке відновлення енергетичної системи після атак росії, слабший споживчий попит. Зростання споживчих цін також стримується за рахунок фіксації офіційного курсу гривні і тарифів на житлово-комунальні послуги. Позитивний вплив мало й повне припинення емісійного фінансування бюджету з початку року”, - пояснив Пишний.
За його прогнозами, інфляція в Україні знижуватиметься й надалі, у тому числі завдяки заходам НБУ.
У Нацбанку вважають, що подальше зростання привабливості строкових депозитів у гривні та зниження тиску на готівковому валютному ринку спонукатимуть вкладників нарощувати заощадження в національній валюті.
За словами Пишного, “це посилить стійкість валютного ринку, захистить міжнародні резерви, а також підтримає подальше покращення курсових та інфляційних очікувань. Зменшенню інфляційного тиску також сприятиме зниження світової інфляції і ефект високої бази порівняння. Відносно стриманий споживчий попит обмежить зростання цін”.
Водночас вагомими ризиками для інфляційної динаміки залишаються тривалість та інтенсивність бойових дій і подальше руйнування об’єктів критичної інфраструктури.
Актуальними, за словами голови НБУ, також є ризики додаткових бюджетних потреб і значних квазіфіскальних дефіцитів в енергетичній сфері; ускладнення чи припинення роботи "зернового коридору"; передчасне пом’якшення монетарної політики провідними центральними банками у відповідь на посилення загроз для фінансової стабільності.
Як повідомлялося, cпоживча інфляція в Україні за підсумками 2022 року становила 26,6%, це менше, ніж прогнозувалося у першій половині минулого року. Уряд очікує, що у 2023 році валовий внутрішній продукт (ВВП) України може зрости на 1%, а інфляція натомість має уповільнитися до 22,5%.