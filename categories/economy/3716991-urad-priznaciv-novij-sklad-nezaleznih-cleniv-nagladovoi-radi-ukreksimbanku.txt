Кабінет Міністрів призначив новий склад незалежних членів наглядової ради Укрексімбанку.

Про це повідомляє пресслужба Міністерства фінансів, передає Укрінформ.
"Розпорядженням уряду припинено повноваження поточного складу незалежних членів наглядової ради АТ «Державний експортно-імпортний банк України» та призначено новий склад незалежних членів наглядової ради, яких було визначено переможцями за результатами конкурсного відбору", - йдеться у повідомленні.
Переможцями стали:

Сільвія Юмі Ганссер-Поттс, незалежний корпоративний директор із 30-річним міжнародним досвідом у сфері трансформації й розвитку банківських інституцій та фінансових установ у країнах Центральної та Південно-Східної Європи, спеціалізується на торговому та борговому фінансуванні, фінансових інвестиціях у проекти розвитку;
Разван Мунтеану, досвідчений банкір із 30-річним стажем;
Роберт С. Коссманн, фахівець у корпоративному, роздрібному, малому та середньому бізнесі, має глибокі знання щодо міжнародного та українського банківського сектору;
Енгін Акчакочу, фахівець, який має близько 50 років різноманітного досвіду роботи в банківській галузі, зокрема у CITI Bank та Koc Bank, а також у напрямі банківського регулювання як генеральний директор Агентства банківського регулювання та нагляду (BRSA) і Фонду страхування ощадних вкладів (SDIF) Туреччини;
Домінік Меню, професійний банкір із понад 30-річним досвідом роботи у Франції, країнах Східної Європи і Західних Балкан;
Футал Ростислав Богдановича, фахівець, який має 25-річний міжнародний досвід у сфері банківських фінансів і консалтингу, в тому числі 20 років керівних посад та посад у раді директорів.

Строк повноважень членів наглядової ради банку становить 3 роки з дати вступу на посаду.
Окрім того, розпорядженням уряду затверджено умови цивільно-правових договорів, що укладатимуться з новими членами наглядової ради, та уповноважено голову правління АТ «Державний експортно-імпортний банк України» Сергія Єрмакова на підписання цих договорів.
Як повідомлялося, ТОВ «Педерсен енд партнерс» визначено компанією з добору персоналу для відбору кандидатів на посади незалежних членів наглядової ради АТ «Укрексімбанк».
Згідно з вимогами Закону України «Про банки і банківську діяльність» призначення та припинення повноважень членів наглядової ради належить до виключної компетенції вищого органу управління – Кабінету Міністрів України.
Фото: eximb.com