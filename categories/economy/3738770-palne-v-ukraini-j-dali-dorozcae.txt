В Україні 14 - 21 липня 2023 року роздрібні ціни на бензини А-95 і дизельне пальне в середньому зросли на 34 копійки за літр.

Як передає Укрінформ, про це повідомляє enkorr.
"Протягом третього липневого тижня (14-21 липня) роздрібні ціни на бензини А-95 і А-95+ в середньому по країні зросли на 34 коп./л й 37 коп./л і становили 48,26 грн/л й 50,37 грн/л, відповідно, а дизпальне додало 34 коп./л - до 47,34 грн/л", - йдеться в повідомленні.
Зазначається, що консолідована мережа АЗС групи «Приват» (ANP, Avias тощо), яка нараховує близько 950 АЗС, підвищила ціни на пальне на 1 грн/л: бензин марки А-95 здорожчав до 47 грн/л, бензин А-92 — до 46 грн/л, дизельне пальне — до 47 грн/л.
На 1 грн/л пальне здорожчало на станціях державної Укрнафти. Так, стандартна «п’ятірка» тепер коштує 46,90 грн/л, А-95+ — 48,90 грн/л і дизпальне — 45,90 грн/л.
Змінили вартість пального у бік збільшення також «БРСМ-Нафта», U.GO, Ovis, «Авантаж 7», «Олас», RLS і інші.
Як повідомлялося, протягом 7-14 липня роздрібні ціни на бензини А-95 і А-95+ в середньому по Україні зросли на 4 коп./л і становили 47,93 грн/л та 50 грн/л, відповідно, а дизпальне додало 15 коп./л — до 47 грн/л.
Фото: AA