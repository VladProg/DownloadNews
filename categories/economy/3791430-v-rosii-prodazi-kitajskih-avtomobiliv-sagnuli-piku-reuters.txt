Продажі китайських авто в Росії, здається, досягли піку на тлі відновлення внутрішнього виробництва після відтоку західних автовиробників. Проте нещодавнє зростання ринку може зупинитись, оскільки високі витрати на імпорт і процентні ставки починають «кусатися».

Як передає Укрінформ, про це повідомляє Reuters.
В агентстві пишуть про перші ознаки того, що російський авторинок та роль на ньому КНР стабілізувалися після майже двох років дії санкцій проти Москви та виходу західних компаній через повномасштабне вторгнення Росії в Україну.
Водночас сектор, продажі якого у 2022 році впали майже на 60%, а виробництво - до пострадянського мінімуму, все ще далекий від рівня, який був до російського вторгнення. Продажі та виробництво власних авто в Росії у 2023 році, за оцінками інформагентства, будуть одними із найнижчих за останні десять років.
До вторгнення, китайські автомобілі займали менш як 10% російського ринку. У серпні 2023 року часка продажів китайській брендів досягла піку – майже 56%, свідчать дані аналітичного агентства «Автостат» та його партнерської консалтингової компанії «РРК».
Із серпня у Росії продають біля 60 000 китайських автівок щомісячно. Продажі включають імпортні автомобілі та автомобілі, вироблені в межах РФ.
«Китайські автовиробники, такі як Haval, Chery та Geely, отримують вигоду з відтоку західних гравців, які домінували на ринку до вторгнення в Україну, демонструючи зростання залежності Москви від Пекіна», – йдеться у матеріалі.
Росія стала найбільшим експортним ринком авто Китаю, сягнувши в період із січня по жовтень вартості у 9,4 мільярда доларів США, показують дані китайської митниці. Впродовж аналогічного періоду минулого року експорт китайських авто в Росію становив 1,1 мільярда доларів.
Згідно із даними «Автостату», щомісячні продажі автомобілів в Росії наразі більш ніж удвічі перевищують минулорічні показники. Окремі дані Федеральної служби статистики «Росстату» показують, що виробництво китайських авто у вересні виросло майже втричі порівняно із даними за 2022 рік, що свідчить про часткове відновлення галузі.
Як повідомляв Укрінформ, у вересні Росії продаж легкових автомобілів підскочив одразу на 149%, порівняно з аналогічним періодом минулого року, за рахунок збільшення частки китайських брендів.
Фото: GettyImages