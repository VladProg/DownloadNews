В Україні у січні-серпні 2023 року виготовили 5,035 млн т молока-сировини, що на 6%, ніж за аналогічний період торік.

Як передає Укрінформ, про це повідомляє пресслужба Асоціації виробників молока.
Зазначається, що за 8 місяців 2023 року українські підприємства збільшили виробництво молока до 1,889 млн т - на 7% більше, ніж торік. Господарства населення у січні-серпні виробили понад 3,146 млн т молока, що на 14% менше, ніж торік.
У серпні 2023 року обсяги надоїв в Україні склали 693 тис. т, що на 9% менше ніж в серпні 2022 року і на 8% менше порівняно до липня поточного року. За проаналізований період частка підприємств у виробництві молока-сировини склала 38%, а господарств населення – 62%.
У серпні цього року обсяги надоїв на підприємствах склали 238,1 тис. т молока-сировини, що на 2% більше ніж торік, але на 3% менше порівняно до липня 2023 року. Господарств населення у серпні виробили 454,5 тис т молока, що на 14% менше порівняно до серпня 2022 року і на 10% менше порівняно до липня 2023 року.
Аналітик АВМ Георгій Кухалейшвілі припускає, що на скорочення обсягів надоїв в Україні вплинула спека, яка тривала в серпні. Зазвичай продуктивність корів знижується під впливом високих температур. В умовах спеки скорочується кількість пасовищ. В серпні загострилася конкуренція за доступну сировину серед виробників свіжої молочної продукції та сироварів, що вплинуло на зростання закупівельних цін в умовах активізації попиту на молочну продукцію на внутрішньому ринку.
У січні-серпні 2023 року приріст виробництва молока-сировини спостерігався в господарствах усіх категорій в Київській області (+4%), Черкаській області (+3%), Полтавській області (+2%), Хмельницькій області (+2%) та Рівненській області (+2%).
Загалом за 8 місяців цього року близько 51% молока-сировини в Україні було вироблено в: Хмельницькій (479,6 тис. т), Полтавській (452,5 тис. т), Вінницькій (404,8 тис. т), Тернопільській (323,9 тис. т), Житомирській (300,5 тис. т), Черкаській (299,6 тис. т) та Чернігівській областях (282,5 тис. т).
Як повідомляв Укрінформ, в Україні у 2022 році було вироблено 7,659 млн т молока усіх видів, що на 12,1% менше, ніж у 2021 році.
Сільськогосподарські підприємства виробили 2,621 млн т молока, що на 5,3% менше, ніж у 2021 році. Господарства населення у 2022 році виробили 5,038 млн т молока, що на 15,3% менше, ніж у 2021 році.
Фото ілюстративне