У 2022 році українці зареєстрували 13,6 тис. автомобілів на акумуляторних джерелах живлення, тоді як роком раніше - 8,9 тис. електромобілів.

Про це повідомляє Асоціація автовиробників України (Укравтопром), передає Укрінформ.
«Всього за весь 2022 рік українці придбали 13,6 тис. авто з нульовим рівнем викидів, або у півтора раза більше порівняно з 2021 роком», - йдеться в повідомленні.
Зауважується, що окрім загального зростання ринку електромобілів, відбулося зростання на ньому частки нових машин. Частка нових електрокарів у 2022 році сягнула 17% в загальній кількості реєстрацій проти 14% - у 2021 році.
У грудні 2022 року було зареєстровано майже 1,6 тис. авто на акумуляторних джерелах живлення (BEV), що на 66% більше, ніж роком раніше. Частка нової техніки з цієї кількості становила 21% проти 17% у грудні 2021 року.
Щодо споживацьких уподобань, то найпопулярнішим електрокаром серед українців залишається NISSAN Leaf, якого торік було придбано 2 349 од.
Крім того, у п’ятірку продажів увійшли VOLKSWAGEN ID.4 – 1 407 од. TESLA Model 3 – 952 од., VOLKSWAGEN e-Golf – 862 од. та RENAULT Zoe – 674 од.
Як повідомлялося, у 2022 році український автопарк поповнили 388,5 тис. вживаних легкових авто, ввезених з-за кордону. Водночас така кількість вперше зареєстрованих у країні вживаних авто більш ніж удесятеро перевищила річний обсяг ринку нових легковиків.