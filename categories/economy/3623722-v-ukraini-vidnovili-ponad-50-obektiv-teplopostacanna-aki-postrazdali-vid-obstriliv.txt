В Україні станом на сьогодні вже відновлено 316 об’єктів теплопостачання, які зазнали пошкоджень внаслідок бойових дій. Це 53,3% від загальної кількості уражених об’єктів.

Як передає Укрінформ, про це повідомляє НАК "Нафтогаз України" за результатами засідання Штабу з підготовки до осінньо-зимового періоду (ОЗП), що проходило під головуванням Олексія Чернишова.
"Попри постійні обстріли, Україна розпочала опалювальний сезон – запущено 99,7% котелень, забезпечено опаленням 99,6% житлових будинків, 97,9% садочків, 98,9% шкіл та 99,9% закладів охорони здоров’я", - йдеться у повідомленні.
Повідомляється також, що на сьогодні вже відновлено 316 об’єктів теплопостачання, які зазнали пошкоджень внаслідок бойових дій. Це 53,3% від загальної кількості уражених об’єктів.
Зазначається, що особливі зусилля зараз спрямовуються на налагодження роботи теплогенеруючих підприємств на звільнених територіях Харківщини та Херсонщини, де поки зберігається важка ситуація з доступом до комунікацій.
Як повідомлялося, нещодавно Кабмін ухвалив рішення щодо надання 12,7 мільярда гривень НАК «Нафтогаз України» для закупівлі газу. Україна накопичила 14,6 мільярда кубометрів газу, на складах ТЕС і ТЕЦ - 1,5 мільйона тонн вугілля.
Фото ілюстративне