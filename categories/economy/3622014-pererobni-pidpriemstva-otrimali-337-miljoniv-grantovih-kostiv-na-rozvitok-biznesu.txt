У межах програми єРобота переробні піприємства отримали 337 млн грн грантових коштів на розвиток бізнесу.

Як передає Укрінформ, про це повідомляє пресслужба Мінекономіки.
"Грантові програми єРобота - це потужний інструмент підтримки бізнесу, який ми задіяли заради активізації підприємництва та стимулювання створення нових робочих місць. Сьогодні 337 млн грн грантових коштів від держави отримали понад півсотні переробних підприємств”, - зазначила перший віцепрем'єр-міністр України - міністр економіки Юлія Свириденко.
За її словами, наразі за різними програмами проекту єРобота українці вже отримали від держави гранти на старт чи розвиток бізнесу на понад 600 млн грн.
Зазначається, що програма грантів для переробних підприємств “Новий рівень” передбачає надання грантів до 8 млн грн. Грантові кошти можуть бути використані на придбання обладнання для виробництва меблів, будматеріалів, одягу, фурнітури, ліній металообробки, аграрної переробки тощо. Отримувач гранту зобов’язаний створити від 25 робочих місць.
Як повідомляв Укрінформ, українці з 1 липня можуть у застосунку «Дія» подавати заявки на участь у проєкті "єРобота".