Ціни на нафту знижуються у понеділок, 28 листопада, на тлі загального зменшення апетиту інвесторів до ризику у зв'язку з інформацією про акції протесту проти ковідних обмежень, що проходять у Китаї.

Як передає Укрінформ, про це повідомляє enkorr.
Вартість січневих ф'ючерсів на нафту Brent на лондонській біржі ICE Futures складає $81,31 за барель, що на $2,32 (2,77%) нижче за ціну на закриття попередньої сесії. За підсумками торгів у п'ятницю ці контракти здешевшали на $1,71 (2%), до $83,63 за барель.
Ціна ф'ючерсів на нафту WTI на січень на електронних торгах Нью-Йоркської товарної біржі (NYMEX) опустилася на $2,31 (3,03%), до $73,97 за барель. На час закриття попередніх торгів вартість цих контрактів зменшилася на $1,66 (2,1%), до $76,28 за барель.
За підсумками минулого тижня Brent здешевшала на 4,6%, WTI – на 4,8%.
Акції протесту відбулися у містах Китаю, включаючи столицю Пекін, а також Шанхай, Сіньцзян і Ухань, який спочатку був епіцентром поширення COVID-19.
Це сприяє зміцненню долара США, що знижує привабливість інвестицій у сировину, а також підвищує ймовірність ще більшого посилення обмежень китайською владою.
«Перспективи нафтового ринку залишаються несприятливими, і події цих вихідних у Китаї не додають позитиву», – зазначає Уоррен Паттерсон, який відповідає за стратегію на сировинних ринках ING Groep NV у Сінгапурі.
Згідно з прогнозом аналітичної компанії Kpler, попит на нафту в КНР у четвертому кварталі зменшиться до 15,11 млн барелів на добу (б/д) порівняно з 15,82 млн б/д роком раніше.