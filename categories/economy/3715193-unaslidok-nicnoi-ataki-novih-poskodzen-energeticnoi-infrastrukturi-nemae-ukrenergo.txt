Нічна атака росіян безпілотниками Shahed не завдала нових пошкоджень в енергетичній інфраструктурі магістральних мереж.

Про це повідомляє Укрінформ із посиланням на Телеграм Укренерго.
«Нічна атака росіян безпілотниками не спричинила нових пошкоджень в енергетичній інфраструктурі магістральних мереж. Дякуючи нашим неймовірним Повітряним силам ЗСУ знищено 52 шахеди», - йдеться у повідомленні.
Зазначається, що у суботу, 27 травня, з 21:00 до 22:00 для покриття вечірнього піку споживання енергосистема України брала аварійну допомогу від енергосистеми Румунії. Аварійна допомога не є комерційним імпортом. Це ситуативний захід швидкого реагування для балансування енергосистеми. Причиною використання аварійної допомоги була недостатність загальної потужності українських електростанцій.
Імпорт зі Словаччини здійснювався, але у вечірні години був незначним. Використання аварійної допомоги від сусідніх країн можливе завдяки синхронній роботі енергосистеми України з європейською енергосистемою ENTSO-E.
Нині електроенергії достатньо для покриття потреб споживачів, але у вечірні години «Укренерго» просить споживати електроенергію ощадливо. Загалом внаслідок масованих ракетних та дронових атак на енергосистему різного ступеня пошкоджень зазнали всі теплові електростанції та гідроелектростанції країни. Тож щоб їх відновити і підготувати до наступного опалювального сезону, необхідно провести значні ремонти.
Як повідомляв Укрінформ, командування Повітряних сил ЗСУ заявило, що у ніч проти 28 травня російські війська атакували Україну іранськими ударними дронами Shahed -136/131 з північного напрямку – Брянська область та південного – Краснодарський край. Загалом зафіксовано пуски 54 дронів-камікадзе. Сили оборони знищили 52 безпілотники.