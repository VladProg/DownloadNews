Блокування «зернового коридору» матиме негативний вплив на продовольчу безпеку у світі та може спровокувати значне підвищення цін на зерно у майбутньому.

На цьому в ефірі телемарафону наголосив міністр аграрної політики та продовольства Микола Сольський, повідомляє Укрінформ із посиланням на Мінагрополітики.
"Ціни на зерно реагують негативно, вони будуть йти вгору. І ми дуже сподіваємось на спільну роботу з нашими партнерами, щоб виправити цю ситуацію", – зазначив Сольський.
Він підкреслив, що підвищення цін відчують навіть ті країни, які ніколи не купували українського зерна; також може загостритися продовольча криза, насамперед у найбідніших країнах світу.
За словами міністра, зрив угоди також позначиться і на внутрішньому ринку, оскільки фермери сподівалися на зростання ціни на зерно в перспективі, що дало б їм змогу покрити затрати й провести майбутню посівну.
Наразі, підкреслив Сольський, в Україні вже спостерігається тенденція до зменшення посівних площ. Фермери цього року посіяли озимих приблизно на 40% менше, ніж минулого року.
Як повідомлялося, 29 жовтня росія заявила про вихід із Чорноморської зернової ініціативи, скориставшись як приводом для такого рішення атакою дронів на Севастопольську бухту, під час якої були пошкоджені воєнні кораблі чорноморського флоту рф.
Країни Євросоюзу вважають безпідставним це рішення росії та закликають російське керівництво припинити використовувати продовольство й загрозу глобального голоду як зброю.
Попри вихід росії із Чорноморської зернової ініціативи, 12 суден із зерном напередодні залишили українські порти. У вівторок, 1 листопада, з портів “Чорноморськ” та “Південний” вийшли ще три судна з 85 тис. тонн агропродукції для країн Африки та Європи.
Своєю чергою, українські порти прийняли два танкери під завантаження олією для Йорданії та Румунії.