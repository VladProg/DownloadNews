Володимир Зеленський закликав українців споживати електрику так, щоб не перевантажувати вітчизняну енергосистему, яка зазнала масованої ракетної атаки з боку росії.

Про це Президент сказав у відеозверненні, передає Укрінформ.
"Ми зробимо все, щоб відновити нормальне виробництво й постачання електрики. Нам потрібно, щоб електрика була в усіх родин, незалежно від будь-яких проявів російського терору. Нам потрібно, щоб енергією були забезпечені всі наші домівки, в усіх областях. Тому зараз нам потрібне розумне споживання електрики", - наголосив глава держави.
Він нагадав, що години пікового навантаження на енергосистему – із 17-ї до 22-ї.
"Я дуже прошу вас, будь ласка, у цей час споживайте електрику так, щоб не перевантажувати енергосистему. Прання, прасування, ремонт і використання інших електроприладів, які споживають багато енергії, будь ласка, переносьте – до 17-ї години чи після 22-ї. Велике прохання", - звернувся Президент до співгромадян.
Зеленський наголосив: що більше українців споживатимуть електрику саме так, то стабільніше працюватиме вітчизняна енергосистема.
Як повідомляв Укрінформ, 10 жовтня росія вчинила масовану ракетну атаку проти України. Від обстрілів постраждали об'єкти критичної інфраструктури, в окремих областях почалися перебої з електропостачанням та роботою мобільного зв'язку.
Україна з 11 жовтня призупиняє експорт електроенергії з метою стабілізації енергосистеми.