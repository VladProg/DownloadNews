Світ має терміново ввести санкції проти атомної галузі росії, адже тільки це зможе зупинити країну-терориста.

Як передає Укрінформ, про це заявив міністр енергетики Герман Галущенко у Фейсбуці.
"Світ має терміново вводити санкції проти російської атомної галузі – тільки жорстким тиском ми зможемо зупинити росію – країну - ядерного терориста", - написав Галущенко.
Він наголосив, що світові, а в першу чергу Європі, потрібна термінова деокупація і демілітаризація ЗАЕС, адже дії росіян на станції можуть призвести до ядерної катастрофи.
Галущенко також відзначив важливість заяви лідерів країн Групи семи, в якій засуджуються дії росіян на ЗАЕС.
За словами міністра, світ визначив відповідального за можливу атомну катастрофу, яка може бути спричинена тривалою військовою окупацією, постійним тиском на персонал станції та обстрілами ядерного об’єкта й ліній електропередач, якими він живиться від енергосистеми України.
Як повідомлялося, у середу генеральний директор Міжнародного агентства з атомної енергії (МАГАТЕ) Рафаель Гроссі заявив, що Запорізька АЕС втратила все зовнішнє живлення вдруге за п’ять днів.
ЗАЕС, найбільша атомна станція в Європі, з 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.