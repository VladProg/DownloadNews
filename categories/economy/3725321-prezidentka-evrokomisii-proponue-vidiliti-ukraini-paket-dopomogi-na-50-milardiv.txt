Президентка Європейської комісії Урсула фон дер Ляєн пропонує виділити Україні пакет фінансової допомоги у розмірі 50 млрд євро на наступні 4 роки у вигляді кредитів та грантів.

Про це вона написала у Твіттері, передає Укрінформ.
«Ми пропонуємо до 50 мільярдів євро кредиту для України на наступні 4 роки. Забезпечити передбачуване фінансування України на шляху до ЄС разом із глобальними партнерами та приватним сектором. У сфері міграції ми підтримуємо захист зовнішніх кордонів і економічний розвиток наших партнерів, виділивши 15 мільярдів євро», - поінформувала фон дер Ляєн.
Прем'єр-міністр України Денис Шмигаль висловив подяку Урсулі фон дер Ляєн.
«Сьогодні Єврокомісія запропонувала створити спеціальний фінансовий інструмент, який забезпечить узгоджену та передбачувану підтримку для України відновлення та реконструкції на 2024-2027 роки розміром 50 млрд євро. Вдячний Урсулі фон дер Ляєн за таку непохитну підтримку України на нашому шляху до членства в ЄС», - написав він у Твіттері.
Як повідомляв Укрінформ, раніше агентство Bloomberg з посиланням на джерела повідомляло, що Європейський Союз готовий запропонувати пакет фінансової допомоги у розмірі близько 50 мільярдів євро для підтримки України.
Фото: Урсула фон дер Ляєн, Твіттер