У Вінниці 26 липня «Крайтекс-Сервіс» запустило виробництво миючих засобів, пральних порошків та гігієнічних засобів на потужностях переданого в управління АРМА підприємства «Вінницяпобутхім», яке належало російському олігарху.

Про це в ході престуру кореспонденту Укрінформу повідомив начальник Центрально-західного міжрегіонального територіального управління Агентства з розшуку та менеджменту активів (АРМА) Станіслав Серьогін.
«Після арешту активів «Вінницяпобутхіму» вони були передані в управління АРМА. Був досить тривалий і складний процес по відбору управителя, який включає багато етапів. АРМА зробила максимум для збереження цього активу. Сьогодні, у воєнний час, ми відновлюємо роботу одного з промислових підприємств міста, яке довгий час було одним із лідерів виробництва побутової хімії. З сьогоднішнього дня можна сміливо казати, що це підприємство вже не працює на країну-агресора, воно працює для економіки України», - сказав Серьогін.

За його словами, за результатами конкурсного відбору управителем арештованих активів ПрАТ «Вінницяпобутхім», яке належало російському АТ «Невська косметика», стало ТОВ «Крайтекс-Сервіс».
Як зазначив на брифінгу директор ТОВ «Крайтекс-Сервіс» Сергій Зайков, для відновлення роботи підприємства, яке не працювало майже півтора року, знадобилося чотири місяці і близько 400 млн грн початкових інвестицій.

«Крайтекс-Сервіс» здобув перемогу у конкурсі АРМА. Я впевнений, що це був один із перших таких кроків і в АРМА, і у нас. Важко це все проходило, але ми запустилися і маємо вже спільний бізнес. Ми будемо створювати народні торгові марки, які будуть продаватися не тільки у нашій державі, але й за її межами. Ми відновлюємо підприємство і збільшуємо робочі місця», - сказав Зайков.
За його словами, наразі на підприємстві працює близько 120 осіб, із них 90% - працівники колишнього «Вінницяпобутхіму». Позаяк ТОВ «Крайтекс-Сервіс» нарощує обсяги виробництва, підприємство шукає ще сто кваліфікованих працівників, які йому знадобляться вже найближчим часом. До кінця 2023 року кількість робочих місць планується збільшити до понад 300.
До кінця поточного року «Крайтекс-Сервіс» планує випустити продукції на 450 млн грн, наступного – на 1,5 млрд грн. А до кінця 2026 року, коли підприємство вийде на стовідсоткову потужність, прогнозовані обсяги виробництва становитимуть 4 млрд грн. Це при тому, що максимальні обсяги виробництва продукції колишнього «Вінницяпобутхіму» становили 800 млн грн на рік.
Наразі підприємство виробляє близько ста найменувань побутової хімії та гігієнічних засобів, до 2026 року асортиментний ряд планується збільшити у вісім разів. Це має забезпечити імпортозаміщення близько 30% товарних позицій закордонних аналогів побутовою хімією вінницького виробництва. Реалізація продукції компаній здійснюватиметься у вітчизняних торгових мережах, а також за кордоном.






«Крайтекс-Сервіс» запустив виробництво побутової хімії на потужностях колишнього «Вінницяпобутхіму» / Фото: Антоніна Мних











































За перший рік управління активами заводу ТОВ «Крайтекс-Сервіс» планує сплатити близько 100 млн грн податків, до 2026 року прогнозовані обсяги відрахувань до бюджетів усіх рівнів будуть утричі більшими.
Зайков також повідомив, що компанія розраховує зайняти до кінця років 8% ринку за своєю товарною групою, у 2025 році – 15%. Зокрема, за рахунок нижчої собівартості продукції та відсутності митного навантаження, яке закладається у цінах на імпортні товари.
ТОВ «Крайтекс-Сервіс» на вітчизняному ринку працює понад 15 років і є однією з найбільших компаній, які спеціалізуються на дистрибуції товарів побутової хімії, косметики та засобів гігієни. ТОВ «Крайтекс-Сервіс» входить до Групи компаній «Афіна».