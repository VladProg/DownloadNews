Рівень води у ставку-охолоджувачі Запорізької атомної електростанції станом на 7 серпня становить 16,23 м, що незначно нижче за рівень станом на 2 серпня (16,29 м). Ситуація залишається контрольованою.

Як передає Укрінформ, про це повідомляє НАЕК "Енергоатом" у Телеграмі.
"Станом на 08:00 7 серпня фіксується незначне зниження рівня води у ставку-охолоджувачі. Наразі він становить 16,23 м", - йдеться у повідомленні.
У середу, 2 серпня, Енергоатом повідомляв, що рівень води у ставку становив 16,29 м.

Крім того, станом на 7 серпня рівень води в "гарячому" каналі Запорізької ТЕС, звідки за необхідності підживлюється ставок ЗАЕС, становить 17,17 м. В Енергоатомі зауважують, що рівень води у цьому каналі суттєво не падає, його показники вже не залежать від зруйнованого росіянами Каховського водосховища. У "холодному" каналі Запорізької ТЕС рівень води становить 10,47 м.
Зазначається, що ситуація залишається стабільною та контрольованою.
Як повідомлялося, 6 червня 2023 року російські загарбники підірвали дамбу Каховської ГЕС, внаслідок чого було зруйноване Каховське водосховище - джерело води для ставка-охолоджувача ЗАЕС. Енергоатом розробив алгоритм заходів щодо роботи станції та персоналу на той випадок, якщо води Каховського водосховища буде недостатньо для підживлення ставка-охолоджувача.
Енергоблоки ЗАЕС не працюють з вересня 2022 року, а тому активного випаровування води зі ставка-охолоджувача не відбувається.
Фото: Марія Ковальчук