Бізнес пом’якшив негативні очікування щодо власної ділової активності, поліпшив інфляційні та курсові оцінки.

Як передає Укрінформ, про це свідчать результати опитування керівників компаній у І кварталі 2023 року, повідомляє пресслужба НБУ.
"Бізнес, попри активні бойові дії та обстріли цивільної інфраструктури, продовжив пом'якшувати негативні очікування як щодо власного розвитку, так і щодо динаміки обсягів виробництва товарів і послуг в Україні в наступні 12 місяців. Одночасно поліпшилися оцінки щодо інфляції та курсові очікування", - йдеться в повідомленні.
Індекс ділових очікувань підприємств (ІДО) зріс до 91,2% порівняно з 83,5% у ІV кварталі 2022 року (далі – ІV квартал). Поліпшення оцінок відбулося у підприємств практично усіх видів економічної діяльності (ВЕД), крім будівництва та торгівлі, а також за всіма складовими індексу. Бізнес суттєво пом’якшив негативні очікування щодо динаміки обсягів виробництва товарів і послуг в Україні в наступні 12 місяців.
Інфляційні очікування також поліпшилися: у I кварталі 2023 року очікувана річна інфляція становила 20,7% порівняно з 23,3% у попередньому кварталі. 46,8% опитаних підприємств вважають, що інфляція в наступні 12 місяців не перевищить 20,0%. Натомість частка тих, хто очікує інфляцію понад 30,0%, суттєво зменшилася – до 16,2%. На думку 88,4% респондентів, найвагомішим проінфляційним чинником залишаються воєнні дії. Натомість дещо послабився вплив "курсового фактору" та "витрат на виробництво". Очікується незначне послаблення девальваційних процесів: середнє значення обмінного курсу, на яке респонденти очікують через 12 місяців, становить 42,18 грн/дол. США (у попередньому кварталі – 42,59 грн/дол. США). 48,3% респондентів очікують, що обмінний курс національної валюти у наступні 12 місяців не перевищить 42,00 грн/дол. США.
Попри пом’якшення третій квартал поспіль оцінок респондентів щодо поточного фінансово-економічного стану власних підприємств, загальна оцінка залишається негативною:баланс відповідей становив "мінус" 16,9% порівняно з "мінус" 19,3% у ІV кварталі. Підприємства добувної промисловості в наступні 12 місяців очікують поліпшення; підприємства сільського господарства прогнозують свій фінансово-економічний стан на поточному рівні; решта респондентів (за винятком підприємств будівництва) пом’якшили свої негативні очікування.
Уперше за рік респонденти очікують збільшення обсягів реалізації продукції, в тому числі на зовнішньому ринку.
Респонденти продовжили послаблювати негативні очікування щодо інвестиційних видатків як на будівельні роботи, так і на машини, обладнання та інвентар. Підприємства, що залучають іноземні інвестиції, другий квартал поспіль очікують збільшення їх обсягів у наступні 12 місяців. Респонденти підприємств усіх видів діяльності все ще очікують зменшення кількості працівників, водночас третій квартал поспіль прогнозують нижчі темпи скорочення персоналу. Учасники опитування очікують зростання майбутніх витрат на оплату праці одного найманого працівника дещо нижчими темпами.
Квартальне опитування проводилося з 30 січня до 28 лютого 2023 року. В опитуванні взяли участь 644 підприємства із 21 регіону країни (без урахування тимчасово окупованої території Автономної Республіки Крим, а також Донецької, Луганської та Херсонської областей). Серед опитаних підприємств 21,0% – компанії оптової та роздрібної торгівлі, 18,2% – переробної промисловості, 14,4% – сільського господарства, 13,2% – транспорту та зв’язку, 7,0% – добувної промисловості, 5,3% – енерго- та водопостачання, 3,3% – будівництва, 17,7% – інші.