Українська зернова асоціація (УЗА) закликає Кабінет Міністрів вирішити питання необґрунтованих затримок завантажених зерном суден для експорту в портах Одеської області.

Як передає Укрінформ, про це повідомляє пресслужба УЗА.
"Такі затримки суден в портах жодним чином не пов’язані з погодними умовами чи навігацією. УЗА закликає уряд втрутитись в ситуацію, спричинену посадовцями на регіональному рівні, припинити свавільну затримку суден та якнайшвидше розблокувати зерновий експорт", - йдеться у повідомленні.
Зазначається, що в асоціації занепокоєні повідомленнями учасників ринку зерна про необґрунтовану затримку завантажених зерном суден для експорту в портах Одещини.
Кожен день затримки завантажених зерном суден в портах призводить до збитків на рівні $1-1,5 на тонні продукції на день. Наприклад, при затримці судна Handysize тоннажністю 50 тис. т втрати для експортера через затримку судна в порту коштують $50-75 тис. на день, які експортер вимушений виплачувати судновласнику. Окрім того, зростають витрати на страхування таких суден через перебування в українських портах.
"УЗА переконана, що в умовах, коли експорт зерна та агропродукції забезпечує левову частку власних валютних надходжень країни та забезпечує значну частину збору податків до державного бюджету, які власне Україна може витрачати на військові потреби, необґрунтована затримка суден в портах є злочином, який завдає збитків не тільки українським аграріям, але й державному бюджету, а відтак зменшує кошти на військові видатки", - наголошують в асоціації.
Як повідомляв Укрінформ, Україна 10 серпня голосила нові тимчасові маршрути для торговельних суден, що йдуть до/з чорноморських морських портів України. Ці маршрути в першу чергу використовувалися для можливості виходу цивільних суден, що перебувають в українських портах Чорноморськ, Одеса та Південний ще з початку повномасштабного вторгнення росії 24 лютого 2022 року.
Віцепрем’єр-міністр з відновлення України – міністр розвитку громад, територій та інфраструктури Олександр Кубраков 16 вересня повідомив, що після використання тимчасового коридору для виходу заблокованих через російську агресію суден, маршрут почали використовувати інші цивільні судна для проходження до та з Одеських морських портів.
За даними українських ЗМІ, судна цим коридором вже пройшли в напрямку українських портів 46 раз. При цьому, із морпортів Одещини вийшло 25 суден.
Фото: Мінагро