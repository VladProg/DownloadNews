Національна енергетична компанія «Укренерго» вранці 30 жовтня не надавала операторам систем розподілу обсягів для аварійних відключень електроенергії, необхідність застосування обмежень може виникнути ввечері.

Як передає Укрінформ, про це Укренерго повідомляє в Телеграмі.
«​​Сьогодні другий ранок поспіль Диспетчерський центр Укренерго не надавав операторам систем розподілу обсягів для аварійних відключень споживачів», – ідеться в повідомленні.
Як пояснили в Укренерго, необхідності в обмеженні споживачів не виникло завдяки тому, що в неділю вранці українці спожили на 2,6% менше електроенергії, ніж попередньої доби, а верхня точка ранкового піка була пізніше, що також уповільнило зростання споживання.
Увечері 29 жовтня теж було зафіксоване зменшення обсягів використання електроенергії. Зокрема в години пікового навантаження споживання у Києві знизилося на 6,2%, у Київській області – на 3,3%. Також зменшилося споживання у Черкаській області – на 17,8%, Харківській – на 7%, у Чернігівській – на 5,9%.
«Щиро дякуємо кожному українцю, який долучився до нашої боротьби на енергетичному фронті. Ваше заощадливе ставлення до споживання електроенергії допомагає підтримувати сталу роботу нашої енергосистеми. Попереду вечір неділі, під час якого є ризик виникнення необхідності застосування обмежень», – наголосили в Укренерго.
У компанії закликали громадян не вмикати ввечері одночасно кілька потужних електроприладів і за можливості перенести користування пральними машинами, бойлерами та обігрівачами на ніч, коли рівень споживання в енергосистемі найнижчий.
Як повідомляв Укрінформ, 29 жовтня українців не відключали від електропостачання завдяки зменшенню обсягів споживання.
З 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. Пошкоджень від ворожих обстрілів зазнали понад 45 об'єктів енергетики.