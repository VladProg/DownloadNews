Україна веде важкі переговори, щоб забезпечити продовження поставок зерна зі своїх чорноморських портів після закінчення угоди про такий експорт наступного місяця.

Як передає Укрінформ, про це заявив радник керівника Офісу Президента Михайло Подоляк в інтерв'ю Bloomberg.
«Ми сподіваємося на продовження мандата на вивезення зерна з українських портів», - поінформував Подоляк.
Водночас він відмовився уточнити, коли можна очікувати будь-яких результатів, назвавши переговори «складними».
За його словами, Україна не веде переговори з росією напряму, а натомість існують підгрупи, до яких також входять Туреччина та ООН.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина, генеральний секретар ООН Антоніу Гутерреш та росія підписали ініціативу про безпечне транспортування зерна і продуктів з портів "Одеса", "Чорноморськ" та "Південний". Угода розрахована на 120 днів.
У рамках ініціативи перше судно, завантажене українським збіжжям, було відправлене 1 серпня.
Зерновими коридорами з портів України вже вивезено понад 6 мільйонів тонн зерна, загалом було відправлено 260 суден.
У Міністерстві аграрної політики та продовольства України очікують, що у 2022 році врожай зернових та олійних культур становитиме близько 67 мільйонів тонн.