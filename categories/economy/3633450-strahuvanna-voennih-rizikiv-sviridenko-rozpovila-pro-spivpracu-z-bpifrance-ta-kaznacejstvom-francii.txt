Україна зацікавлена у співпраці з Експортно-кредитним агентством Bpifrance та Держказначейством Франції, а страхування воєнних ризиків суттєво прискорило б процес залучення інвестицій.

Як передає Укрінформ, про це йшлося під час зустрічі в Парижі першого віцепрем’єрміністра – міністра економіки України Юлії Свириденко та заступника генерального директора Держказначейства Франції Мюріель Лаку-Лабарт, повідомляє пресслужба Мінекономіки.
«Україна зацікавлена у співпраці з Bpifrance та Держказначейством Франції. Це буде взаємовигідна співпраця. Україна отримає цільові довгі та дешеві кошти, які матиме змогу використати на відбудову. А французький бізнес матиме можливість взяти участь у проєктах з відновлення України», - зазначила Свириденко.
Мюріель Лаку-Лабарт сказала, що уряд Франції вже виділив для України макрофінансову допомогу.
Як було зазначено під час зустрічі, з виділених 1,2 млрд євро 1 млрд євро може бути використаний для гарантування кредитних ризиків, а 200 млн євро – для залучення Україною прямого кредитування від казначейства Франції.
При цьому, умовою для кредитування на суму 200 млн євро є залучення до реалізації відповідних проєктів французьких виробників та підрядників на рівні як мінімум 50%.
Водночас гарантування кредитних ризиків вимагає залучення до проєктів французького бізнесу на рівні всього 20%. За таких умов Україна отримає надзвичайно вигідне пільгове фінансування. При цьому всі ризики покриває Bpifrance.
«Це буде довгострокове і дешеве кредитування. І, що важливо для нас, в даному випадку є можливість високого рівня локалізації», - зазначила Свириденко.
Під час зустрічі було також обговорено питання страхування Bpifrance воєнних ризиків. Як підкреслила Свириденко, попри те, що війна в Україні триває, фіксується значний інтерес інвесторів до проєктів, акумульованих, зокрема, на інвестиційному майданчику Advantage Ukraine.
Відтак, запровадження дієвих механізмів страхування воєнних ризиків суттєво прискорило б процес залучення інвестицій. При цьому Україна надзвичайно зацікавлена, щоб механізми страхування, які пропонуватимуть західні інституції, застосовувалися і для українського бізнесу.
Як повідомляв Укрінформ, у липні на конференції в Лугано Україна представила потужний та всеохоплюючий план відновлення країни. Реалізація цієї стратегії розрахована на 10 років і вона отримала схвальні оцінки та підтримку від міжнародних партнерів.
Україна ставить перед собою амбітну, втім цілком реалістичну мету: до 2032 року здійснити стрибок від перехідної (транзитної) економіки до економіки, що розвивається.
Для залучення в українську економіку іноземних інвесторів вже створено унікальну електронну платформу Advantage Ukraine, на якій зібрано понад 500 інвестпроєктів та можливостей у 10 галузях економіки.
Фото: me.gov.ua