Кабінет Міністрів додатково виділив 657 млн грн для надання грантів за проєктом єРобота.

Як передає Укрінформ, про це повідомляє пресслужба Міністерства економіки.
Зазначається, що урядом було виділено 398,5 млн грн для надання грантів на створення або розвиток переробних підприємств; 203,7 млн грн - для мікрогрантів на створення або розвиток власного бізнесу за програмою «Власна справа» та 54,8 млн грн - для грантів на створення або розвиток садівництва, ягідництва та виноградарства.
Очікується, що внаслідок реалізації проєктів буде створено понад 2,5 тис. нових робочих місць.
«Проєкт єРобота одночасно створює нові робочі місця і збільшує виробництво товарів з високим ступенем переробки. <...> Таким чином ми одночасно стимулюємо економіку і скорочуємо безробіття. А гроші, що зараз будуть витрачені на підтримку бізнесу, вже скоро повернуться до бюджетів усіх рівнів як податки», - прокоментувала перший віцепрем'єр-міністр - міністр економіки України Юлія Свириденко.
Як повідомлялося, урядовий проєкт єРобота включає 6 грантових програм, спрямованих на стимулювання підприємницької діяльності. Зокрема, це програми мікрогрантів на відкриття чи розвиток власного бізнесу, грантів на створення й розвиток переробних підприємств, закладки саду та виноградарства, тепличного господарства, підтримки ІТ-стартапів та старту в ІТ-сфері.