Українці добровільно зменшили споживання електроенергії на 5-10%, що дозволяє енергетикам ефективніше працювати над ремонтом об’єктів критичної інфраструктури.

По це повідомив голова Комітету ВР з питань енергетики та житлово-комунальних послуг Андрій Герус, передає Укрінформ із посиланням на сайт Верховної Ради.
«Ми бачимо, що більшість українців прислухались до прохання енергетиків зменшити споживання електроенергії. Якщо говорити про масштаб усієї країни - економія становить 5-10%, це тисячі мегават, показник суттєвий», - зазначив народний депутат.
Голова комітету додав, що за відсутності ворожих ракетних обстрілів енергетики зможуть мінімізувати віялові відключення.
«Зараз робота йде над тим, щоб відключення тривали не 4-5 годин, а 1,5-2. Ремонтні роботи зараз тривають, щоб у майбутньому ми взагалі відійшли від обмеження споживання і в режимі добровільної економії могли надалі споживати електроенергію», - резюмував він.
Як повідомлялось, НЕК «Укренерго» очікує зниження навантаження на енергосистему із початком опалювального сезону внаслідок зменшення використання обігрівачів.
Із 10 жовтня росія завдає масованих ударів ракетами та дронами-камікадзе по енергетичній інфраструктурі України. Внаслідок обстрілів пошкоджено понад 45 об'єктів енергетики. Укренерго запровадило обмеження електропостачання у центрі та на півночі України.