Рівень води у ставку-охолоджувачі Запорізької атомної електростанції залишається стабільним.

Як передає Укрінформ, про це у Телеграмі повідомляє НАЕК "Енергоатом".
Попри підрив російськими загарбниками греблі Каховської ГЕС ситуація залишається стабільною та контрольованою, запевнили в компанії.
Станом на 08:00 12 липня рівень води у ставку-охолоджувачі Запорізької АЕС без змін. Наразі він становить 16,47 м.
Рівень води у каналі ТЕС, звідки за необхідності підживлюється ставок ЗАЕС, – на рівні 11,08 м.
Як зауважили в Енергоатомі, останнім часом рівень води в каналі суттєво не падає, його показники вже не залежать від Каховського водосховища.
У НАЕК нагадали, що енергоблоки ЗАЕС не працюють з вересня 2022 року, тож відтоді активного випаровування води зі ставка-охолоджувача не відбувається.
Як повідомляв Укрінформ, 4 березня 2022 року росіяни захопили ЗАЕС.
22 червня 2023 року Президент Володимир Зеленський заявив про плани Росії влаштувати теракт на станції.
Секретар Ради національної безпеки та оборони Олексій Данілов повідомив, що Україна ретельно готується до будь-яких сценаріїв розвитку подій навколо Запорізької АЕС.
Головне управління розвідки Міністерства оборони 30 червня повідомило, що російський контингент поступово залишає територію ЗАЕС.
Наприкінці червня у Миколаївській, Херсонській, Запорізькій, Дніпропетровській областях провели масштабні навчання екстрених служб з подолання наслідків можливого теракту на ЗАЕС.
4 липня Збройні сили України офіційно попередили про можливу підготовку російськими загарбниками провокації на ЗАЕС.
Фото: Енергоатом