НАБУ завершило розслідування у кримінальному провадженні щодо хабаря у розмірі 1,55 млн грн за сприяння в укладенні договорів з Укрзалізницею.

Про це повідомила пресслужба НАБУ, передає Укрінформ.
«НАБУ і САП завершили розслідування за підозрою трьох осіб — учасників схеми, серед яких заступник директора філії «ЦЗВ» АТ «Укрзалізниця» (на момент вчинення злочину – ред.) та двоє пособників», - зазначили у пресслужбі.
За даними слідства, у квітні-травні 2023 року посадовець отримав як неправомірну вигоду авто Toyota Camry вартістю 1,55 млн грн.
Як інформують у НАБУ, за цей «подарунок» фігурант сприяв в укладенні контрактів із потрібними постачальниками, а також діяв у їхніх інтересах під час виконання контрактів і проведення оплати.
22 травня НАБУ і Спеціалізована антикорупційна прокуратура затримали двох учасників групи, яка надавала неправомірну вигоду посадовцю.
«Наступного дня затримали і самого заступника директора філії «ЦЗВ» АТ «Укрзалізниця». Також детективи відшукали автомобіль (предмет неправомірної вигоди) в одному з населених пунктів Львівської області. Автівку вилучили з метою забезпечення збереження речового доказу і вирішення питання про спеціальну конфіскацію», - зазначається у повідомленні.
«Пособників також підозрюють у легалізації коштів - придбанні нерухомого та рухомого майна на суму понад 20 млн грн», - додали у відомстві.
Як повідомлялося, НАБУ і САП викрили схему отримання неправомірної вигоди громадянином, який був посадовцем Укрзалізниці, за сприяння в укладенні договорів з «потрібними постачальниками».
Фото: НАБУ