Прем’єр-міністр Денис Шмигаль та віцепрезидент Єврокомісії Марош Шефчович під час онлайн-розмови скоординували подальші кроки євроінтеграції та відновлення енергетики України.

Як передає Укрінформ, про це Шмигаль написав у Телеграмі.
«Працюємо над завершенням повної синхронізації української енергосистеми з ENTSO-E, аби збільшити наші імпортно-експортні можливості електроенергії. Також розраховуємо цьогоріч приєднатися до Стратегії ЄС у сфері сировини до 2030 року», - додав глава уряду.

Він подякував Єврокомісії за виділення 180 млн євро на закупівлю сонячних панелей для України: «Це стане важливим внеском в енергетичну стабільність та подальшу зелену трансформацію України в межах Плану відновлення».
Зосередили також увагу на санкціях проти росатома. Шмигаль наголосив, що критично важливо зменшувати залежність європейських країн від російського ядерного палива та позбавити рф надприбутків в атомній галузі.

Як повідомлялося, 3 березня президент Єврокомісії Урсула фон Дер Ляєн оголосила, що Україна невдовзі отримає від ЄС 5 700 сонячних панелей для забезпечення електроенергією критичної інфраструктури на тлі російських ракетних атак. Сонячні панелі від італійської компанії ENEL надійдуть в Україну за логістичної підтримки Механізму цивільного захисту ЄС та Енергетичного співтовариства.
Фото: Денис Шмигаль/Телеграм