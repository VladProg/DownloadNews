Високий представник ЄС Жозеп Борель заявив, що Європейський Союз має обмежити імпорт пального з Індії, виготовленого із російської нафти.

Про це повідомляє Reuters із посиланням на Financial Times, передає Укрінформ.
«Якщо дизельне пальне чи бензин потрапляє в Європу… з Індії та виробляється з російської нафти, це, безумовно, є обходом санкцій, і країни-члени повинні вжити заходів», – сказав Боррель.
Зазначається, що у 2022 році Індія стала найбільшим покупцем російської нафти після початку повномасштабної війни росії проти України. Доступ до дешевої російської нафти збільшив виробництво та прибуток на індійських нафтопереробних заводах. Це дало підприємствам змогу експортувати нафтопродукти до Європи та зайняти більшу частку ринку.
Боррель заявив, що порушить це питання під час зустрічі з міністром закордонних справ Індії Субрахманьяном Джайшанкаром у вівторок.
До вторгнення росії в Україну Індія експортувала в Європу в середньому 154 000 барелів дизельного та авіаційного пального на добу. Згідно з даними аналітичної компанії Kpler, обсяг експорту збільшився до 200 000 барелів на добу після заборони ЄС імпорту російських нафтопродуктів з 5 лютого цього року.
Високий представник ЄС підкреслив, що будь-який механізм для зупинки потоку російської нафти повинен бути реалізований національною владою. Він припустив, що ЄС може націлитися на покупців індійських нафтопродуктів, які, на його думку, виготовляються з російської сирої нафти.
Як повідомлялося, у 2022 році імпорт російської нафти в Індію зріс у десять разів, свідчать дані індійського державного кредитора Bank of Baroda.