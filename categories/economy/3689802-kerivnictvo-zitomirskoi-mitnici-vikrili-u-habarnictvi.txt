Очільницю Житомирської митниці, начальника відділу, а також митного брокера викрили у систематичному отриманні неправомірної вигоди за безперешкодне оформлення товарів, які завозяться на митну територію України.

Про це повідомляє Офіс Генерального прокурора в Телеграмі, передає Укрінформ.
“За процесуального керівництва прокурорів Київської міської прокуратури затримано очільницю Житомирської митниці, начальника відділу, а також митного брокера за фактом одержання неправомірної вигоди (ч. 3 ст. 368 КК України)”, - ідеться в повідомленні.

Фото: ОГП

За даними слідства, фігуранти організували механізм митного оформлення імпортних товарів, пропонуючи надання незаконних послуг з приховування товару від митного контролю та підміни номенклатури. Ціни коливались від 200 грн до 400 доларів за одну декларацію залежно від виду "послуги", номенклатури товару та країни його походження.
Під час досудового розслідування задокументовано декілька епізодів передачі затриманим коштів.
Зловмисників затримали під час одержання 2 тис. доларів США та 50 тис. грн.
Вирішується питання щодо повідомлення затриманим про підозру та обрання запобіжних заходів.
Як повідомлялося, двох службових осіб ДП «Класифікаційне товариство Регістр судноплавства України» викрили в отриманні неправомірної вигоди.