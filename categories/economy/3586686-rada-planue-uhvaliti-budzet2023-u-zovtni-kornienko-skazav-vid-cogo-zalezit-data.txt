Народні депутати планують ухвалити проєкт закону "Про Державний бюджет України на 2023 рік" (№8000) у жовтні, проте дата ухвалення залежить від опрацювання в Комітеті Верховної Ради з питань бюджету, а також кількості правок і пропозицій, поданих парламентаріями.

Про це перший заступник Голови ВР Олександр Корнієнко розповів у коментарі Укрінформу.
За його словами, процес розгляду проєкту бюджету на наступний рік уже розпочався. Зокрема, 21 вересня у парламенті було презентовано проєкт. Наразі профільний комітет спільно з Міністерством фінансів працюють над правками та пропозиціями, щоб якомога швидше можна було винести документ у зал для голосування в першому читанні.
"Парламент цього скликання ніколи не практикував “бюджетних ночей”. За останні три роки, зазвичай, головний кошторис країни ухвалювався орієнтовно наприкінці листопада – на початку грудня. Ми не розголошуємо конкретні дати засідань Верховної Ради України під час воєнного стану, але так – ми плануємо затвердити проєкт Державного бюджету в жовтні. Буде це завершення місяця чи його середина – залежить від напрацювань у комітеті та кількості поправок", – зазначив Корнієнко.
Він наголосив на реалізації так званої "джентльменської угоди" між усіма фракціями щодо виваженості у кількості пропозицій змін до проєкту бюджету. "Вона має втілитись в консолідовану позицію, бо всі розуміють, що вже сьомий місяць триває повномасштабна війна, і країні для оборони та перемоги потрібен бюджет", – відзначив перший віцеспікер.
Корнієнко підкреслив, що найбільше на проєкт Держбюджету-2023 вплинуло повномасштабне військове вторгнення рф.
"Україні потрібні сила та зброя, щоб битися, щоб захищати та повертати свої території, щоб гнати окупантів геть з нашої землі. Тому дуже логічно, що левова частка у бюджеті на наступний рік закладена саме на безпеку та оборону", – додав перший заступник Голови ВР, зазначивши, що Держбюджет-2023 буде найбільшим оборонним в історії України.
При цьому він відзначив важливість передбачити в бюджеті фінансування соціального захисту громадян, підтримки ветеранів, медичної та освітньої галузей.
Як повідомлялося, раніше заступниця Голови Верховної Ради Олена Кондратюк в інтерв’ю Укрінформу заявила, що народні депутати планують ухвалити проєкт закону "Про Державний бюджет України на 2023 рік" (№8000) до 20 жовтня.
Кабінет Міністрів на засіданні 13 вересня затвердив законопроєкт про Державний бюджет України на 2023 рік.
Пріоритет проєкту — безпека та оборона України. На відповідний сектор має бути спрямовано 1,13 трлн гривень (майже 50% всього бюджету). Порівняно з бюджетом на 2022 рік зростання видатків на безпеку й оборону буде більш як у 4 рази. Другий пріоритет проєкту – соціальні програми. Так, на пенсії, субсидії, допомогу малозабезпеченим родинам, виплати внутрішньо переміщеним особам, витрати на медицину та освіту передбачається виділити понад 800 млрд грн – це 35% від всіх видатків у проєкті бюджету.
Всі інші видатки будуть скорочуватися. Головна стаття економії — зменшення видатків на органи державної влади. Зокрема, планується зменшити кількість чиновників, урізати зарплати та премії, виняток – силові структури. Видатки на утримання органів держвлади буде скорочено на 11,6 млрд грн порівняно з 2022 роком.
Фото: rada.gov.ua