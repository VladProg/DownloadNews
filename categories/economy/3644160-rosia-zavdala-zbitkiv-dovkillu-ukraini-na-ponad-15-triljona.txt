Загальна сума збитків, завданих довкіллю внаслідок російського вторгнення, становить понад 1,5 трлн грн.

Як передає Укрінформ, про це повідомила пресслужба Держекоінспекції у Фейсбуці.
"З початку повномасштабного вторгнення до Єдиного реєстру збитків унесено 1042 факти подій, що сталися на території України внаслідок збройної агресії рф та спричинили шкоду довкіллю. Зокрема, спеціалістами Держекоінспекції відібрано 854 проб ґрунтів та 1138 проб вод. У результаті заходів контролю розраховано шкоду навколишньому природному середовищу. Таким чином загальна сума збитків, завданих атмосферному повітрю, земельним та водним ресурсам, становить понад 1,5 трлн гривень", - розповів перший заступник голови Держекоінспекції Дмитро Заруба.
Він зауважив, що окремо розроблялися та затверджувалися методики, за якими проводилися розрахунки збитків.
"Адже, досі ми не мали подібного досвіду розрахунку збитків довкіллю, завданих війною", - наголосив Заруба.
Заступник голови Комітету ВР з питань екологічної політики та природокористування Олена Криворучкіна зазначила, за 10 місяців російської агресії вдалося заручитися підтримкою міжнародних партнерів, таких як ОБСЄ, ООН та ЮНЕП.
"Спільно з ними розробляються методики, які відповідають міжнародним принципам та підходам. І в результаті – отримаємо відшкодування збитків у судових міжнародних інстанціях за шкоду довкіллю, внаслідок агресії рф на території України", - наголосила вона.
Як повідомляв Укрінформ, Глобальний екологічний фонд розгляне пропозицію Міндовкілля України про повоєнне відновлення довкілля, водної політики, хімічної безпеки та забруднення повітря.