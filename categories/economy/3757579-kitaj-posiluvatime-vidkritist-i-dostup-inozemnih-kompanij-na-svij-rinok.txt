Китай посилюватиме відкритість і доступ іноземних компаній на свій ринок і докладатиме більше зусиль для захисту прав інтелектуальної власності.

Про це заявив прем’єр-міністр Китаю Лі Цян під час виступу на зустрічі китайсько-індонезійського ділового співтовариства у Джакарті, передає Укрінформ із посиланням на МЗС КНР.
«Китай неухильно посилюватиме інституційну відкритість і розширюватиме доступ до ринку в усіх сферах, включаючи сучасні послуги, та докладатиме більше зусиль для захисту прав інтелектуальної власності», - заявив Лі.
За його словами, Китай також продовжить створювати орієнтоване на ринок бізнес-середовище світового рівня, яке регулюватиметься надійною правовою базою.


У цьому контексті китайський прем’єр висловив сподівання, що Індонезія продовжить робити свій ринок відкритим і забезпечувати чесне та справедливе бізнес-середовище для китайських підприємств.
«Китай та Індонезія мають схожі бачення, широкий консенсус та спільні інтереси на регіональному і глобальному рівнях, а китайсько-індонезійська співпраця вже давно вийшла за рамки суто двосторонньої взаємодії», - зазначив Лі.
Він підкреслив, що обидві країни є країнами, що розвиваються, мають велике бажання національного відродження та віддані підтримці відкритості, інклюзивності й стабільності у регіоні.
Лі прибув до Індонезії з першим візитом як глава уряду Китаю для участі в заходах у рамках саміту лідерів країн Асоціації держав Південно-Східної Азії (АСЕАН), одним із головних питань якого є врегулювання територіальних суперечок деяких країн-учасниць організації з Китаєм у Південно-Китайському морі.
Після завершення зустрічі в Джакарті Лі відбуде до Індії, де представлятиме Китай на саміті «Великої двадцятки» (G20) у Нью-Делі.
Як повідомляв Укрінформ, лідер Китаю Сі Цзіньпін не братиме участі в саміті G20, натомість китайську делегацію очолить прем’єр-міністр Лі Цян.
У МЗС КНР відсутність Сі пояснили тим, що G20 є головним форумом з міжнародного економічного співробітництва, тому участь на ньому глави уряду, який керує економікою країни, є цілком логічною.