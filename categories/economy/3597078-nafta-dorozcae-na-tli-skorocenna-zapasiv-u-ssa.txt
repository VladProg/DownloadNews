Котирування нафти продовжують зростати в четвер, 20 жовтня, на інформації Міненерго США про скорочення запасів у країні.

Як передає Укрінформ, про це повідомляє enkorr.
Грудневі ф'ючерси на Brent здорожчали на лондонській біржі ICE Futures на $0,79 (0,85%), до $93,2 за барель. У середу Brent піднялася в ціні на $2,38 (2,6%), до $92,41 за барель.
Листопадові ф'ючерси на WTI подорожчали на електронних торгах Нью-Йоркської товарної біржі (NYMEX) на $1,24 (1,45%), до $86,79 за барель. За попередню сесію контракт здорожчав на $2,73 (3,3%), до $85,55 за барель. Термін дії листопадових ф'ючерсів на WTI спливає із закриттям ринку у четвер. Грудневі контракти, що активно торгуються, здорожчали під час торгів на $1,19 (1,41%) – до $85,71 за барель.
Міненерго США повідомило про скорочення запасів нафти в країні за тиждень, що завершився 14 жовтня, на 1,7 млн барелів. Експерти, опитані S&P Global Commodity Insights, в середньому прогнозували зниження на 1,2 млн барелів.
Запаси бензину в Штатах минулого тижня зменшилися на 100 тисяч барелів, дистилятів – зросли на 100 тисяч барелів.
Трейдери продовжують оцінювати інформацію про вивільнення у грудні 15 млн барелів зі стратегічного резерву (SPR). "Проте рішення президента США Джо Байдена не є серйозною подією для ринку, оскільки це фінальна частина раніше оголошеного вивільнення 180 млн барелів із SPR", - сказав Bloomberg аналітик з американського ринку Kpler Мет Сміт.
За його словами, важливіше широке коло інструментів, яке розглядає адміністрація Байдена для стримування цін на енергоносії. Зокрема, це може бути подальший продаж нафти з резервів, а також введення заборони на експорт.