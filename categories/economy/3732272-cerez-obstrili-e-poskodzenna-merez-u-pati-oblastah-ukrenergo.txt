Станом на 6 липня виробництва електроенергії достатньо для забезпечення потреб споживачів, проте навантаження на енергосистему значно зросло.

Як передає Укрінформ, про це повідомляє НЕК «Укренерго» у Телеграмі.
«Вчора через спеку споживання стрімко зросло і трималось на підвищеному рівні 12 годин поспіль, упродовж всього світлового дня. Це створило додаткове навантаження на енергосистему. Крім того, з початком спекотного періоду змінились початок і тривалість періоду найбільшого навантаження в енергосистемі, який тепер триває з 16:00 до 23:00», - ідеться у повідомленні.
У компанії закликали менше використовувати кондиціонери і не вмикати кілька потужних приладів одночасно. Як нагадали в Укренерго, наразі в енергосистемі складна ситуація через ремонти на багатьох теплових та гідроелектростанціях, а також на кількох атомних енергоблоках, тому обсяг доступних потужностей в енергосистемі для виробництва електроенергії обмежений, особливо у години найбільшого споживання.
«Будь ласка, переносьте використання кондиціонерів та потужної техніки з вечірніх годин на інший час доби або на ніч, не вмикайте кілька потужних приладів одночасно», - зазначили в Укренерго.
У компанії також повідомили, що наразі виробництва електроенергії достатньо для забезпечення потреб споживачів.
Водночас Укренерго поінформувало про хід відновлювальних робіт. Так, виконання ремонтів на одній з високовольтних ліній на півдні країни дозволило повернути її у роботу на напрузі 750 кВ і збільшити можливість передачі потужності у регіони. Активні відновлювальні роботи тривають на всіх пошкоджених масованими атаками ворога енергооб’єктах. Також тривають планові ремонти обладнання.
Сьогодні з 17:00 до 23:00 здійснюється імпорт електроенергії зі Словаччини потужністю від 49 до 304 МВт (максимум о 18:00), а також із Молдови – від 1 до 138 МВт у різні години доби (максимум о 22:00). Експорт не здійнюється.
Під час нічної атаки ворога були пошкоджені об’єкти електромереж у Львівській області. Тривають аварійно-відновлювальні роботи. Через негоду відключалися споживачі у Хмельницькій області. Через технічний збій було короткочасне локальне відключення у мережах Прикарпаття. Також унаслідок обстрілів є пошкодження у мережах на Донеччині, Запоріжжі, Харківщині та Херсонщині.
Як повідомлялося, 5 липня, на 4 дні раніше, завершився ремонт на одному з блоків АЕС. Додано 1000 МВт потужності в енергосистему.