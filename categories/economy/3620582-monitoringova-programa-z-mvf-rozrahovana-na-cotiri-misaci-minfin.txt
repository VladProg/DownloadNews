Моніторингова програма Ради директорів МВФ, яку запросила Україна, триватиме чотири місяці.

Про це повідомила пресслужба Міністерства фінансів України, передає Укрінформ.
Представники України запросили чотиримісячну Моніторингову програму із залученням Ради директорів МВФ, щоб визначити напрями податково-бюджетної та монетарної політик Уряду України й НБУ задля підтримки макроекономічної та фінансової стабільності. Що, як планується, наблизить країну до запуску нової повноцінної програми співпраці з МВФ.
“Я вдячний експертам МВФ за продуктивні дискусії, які допомогли нам узгодити подальшу економічну політику України, спрямовану на збреження загальної стійкості в умовах повномасштабної війни. Розраховуємо на продовження тісної співпраці в найближчому майбутньому”, - зазначив міністр фінансів Сергій Марченко.
За його словами, сторони дійшли згоди, що в умовах війни Україна й надалі потребуватиме залучення значних обсягів зовнішнього фінансування, щоб зберегти економічну стабільність.
Для зміцнення фінансової системи має бути активізоване внутрішнє фінансування на тлі достатньої ліквідності. Уряд України вживатиме заходи для збільшення податкових надходжень, у тому числі шляхом відновлення довоєнних практик адміністрування податків. Заходи ж, які можуть призвести до зниження податкових надходжень, будуть уникатися, додали в міністерстві.
Рішення щодо узгодження Моніторингової програми із залученням Ради директорів має бути погоджено керівництвом Міжнародного валютного фонду.
Як повідомлялося, Україна та Міжнародний валютний фонд досягнули домовленості про Моніторингову програму із залученням Ради директорів, що допоможе надалі отримати нову фінансову підтримку.
11 листопада 2022 року, місія МВФ розпочала онлайн-дискусії з представниками України щодо нової програми кредитування.