За весь час роботи платформи Prozorro.Продажі організатори торгів заробили на онлайн-аукціонах до бюджетів різних рівнів понад 70 млрд грн.

Про це повідомляє пресслужба ДП «Прозорро.Продажі» в Фейсбуці, передає Укрінформ.
«Прозорро.Продажі» перетнули позначку в 70 млрд гривень. Стільки організатори заробили на онлайн-аукціонах до бюджетів різних рівнів за весь час роботи системи», - йдеться в повідомленні.
Зазначається, що найбільше доходів організаторам за весь час роботи системи принесли напрями: продаж активів банків-банкрутів (ФГВФО) — 25,09 млрд грн; банкрутство — 13,70 млрд гривень; мала приватизація — 13,15 млрд гривень; продаж майна та активів — 10,15 млрд гривень; продаж спецдозволів на користування надрами — 3,96 млрд.
Найдорожчими проданими лотами за час роботи платформи стали Дніпровський металургійний комбінат (9,17 млрд грн), готель «Дніпро» у Києві (1,11 млрд грн) та спеціальний дозвіл на видобуток нафти та газу на Площі Майорівській (1,10 млрд грн).
Найконкурентнішим аукціоном у системі стали торги із продажу легкового автомобіля Skoda Oktavia, за який прийшли змагатися 49 учасників. Стартова ціна за виставлену автівку під час торгів зросла зі 1137 грн до 50 тис. грн фінальної.
Як повідомлялося, з моменту запуску в Україні ринку землі в системі Prozorro.Продажі успішно завершилися 2 824 аукціони, які принесли організаторам 928 млн грн доходів.