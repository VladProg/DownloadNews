Для обрахунку збитків, завданих довкіллю внаслідок вторгнення РФ, Україна використовує застарілі пострадянські методики. Перерахунок за міжнародними стандартами збільшить суму збитків мінімум на 10%.

Таку думку висловив експерт-еколог Мережі АНТС Олег Листопад у програмі «Укрінформ: вечірній стрім».
«Насправді, сума буде більшою ніж $57 млрд, якщо її порахувати за міжнародними методиками. Тому що методики, які використовуємо ми, а це ще радянські та пострадянські, базуються на концепції гранично допустимих концентрацій. Тоді як міжнародні методики передбачають оцінку відновлення», - сказав Листопад.

Він роз’яснив, що наразі екоінспектори фіксують випадки перевищення певних речових у повітрі, воді, ґрунтах понад допустимий пороговий рівень їхньої концентрації.
«Той, хто допускає таке перевищення, а зазвичай йдеться про екологічні злочини з боку підприємств, які забруднюють довкілля, має сплатити штраф. Є відповідні розрахунки, таблиці, що скільки коштує», - зауважив еколог.
Тоді як за кордоном порушення екологічних норм обраховується в контексті необхідних для відновлення екосистем коштів.
«Тобто, екосистема постраждала, ось факт, який її стан був «до», ось який є на зараз, і ось розрахунок, скільки буде коштувати, щоб повернути її до попереднього стану. Тому нам потрібно негайно адаптувати міжнародні методики для наших умов, затвердити і перейти на них. Правда, всі експерти, з якими я говорив, кажуть, що за цими методиками ми як мінімум нарахуємо на 10% більшу суму завданих збитків», - додав Листопад.
Він підкреслив, що поки в Україні цього не зроблено, потрібно принаймні ретельно фіксувати всі випадки екологічних злочинів, щоб пізніше можна було перерахувати суму.
Як повідомлялося, внаслідок повномасштабного вторгнення РФ в Україну довкіллю завдано шкоди на $57 мільярдів. За останні 2,5 місяці сума шкоди зросла майже на $1,5 мільярда.