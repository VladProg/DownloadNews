Судно Neva доставило до Сомалі 25 тисяч тонн продовольчої пшениці в межах програми Grain From Ukraine (Зерно з України).

Про це повідомило Міністерство розвитку громад, територій та інфраструктури у Фейсбуці, передає Укрінформ.
«Ми впевнені, що ця партія українського зерна стане новим кроком для тривалої співпраці та боротьби з причинами нестачі продовольства. Це наш внесок у відновлення безпечного та стабільного майбутнього», - зазначив віцепремʼєр міністр з відновлення – міністр розвитку громад, територій та інфраструктури Олександр Кубраков.
Він додав, що балкер Neva вийшов з порту Одеса 9 грудня. Витрати на логістику вантажа взяли на себе уряди Фінляндії, Франції та Японії. Це вже друга партія української пшениці для Сомалі. Восени в межах «зернової ініціативи» з порту «Південний» відправлено судно з 28,5 тис. тонн пшениці на борту.
Як повідомлялось, програма Grain From Ukraine ініційована Президентом України. Вона передбачає закупівлю українського зерна країнами-партнерами та передачу його державам, що переживають гуманітарну кризу. Програма реалізується в партнерстві з World Food Program під егідою ООН.
Фото: Мінінфраструктури