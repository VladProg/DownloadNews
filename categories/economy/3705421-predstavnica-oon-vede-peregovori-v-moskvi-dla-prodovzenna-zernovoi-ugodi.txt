Генеральний секретар Конференції ООН з торгівлі та розвитку Ребека Грінспен веде переговори з високопосадовцями в москві щодо продовження зернової угоди.

Як передає власний кореспондент Укрінформу у Нью-Йорку, про це на пресбрифінгу у п’ятницю повідомив заступник речника Генсека ООН Фархан Гак.
Він зазначив, що Грінспен зустрічалася для з цього у п’ятницю із заступником міністра закордонних справ рф сергієм вершиніним. За словами Гака, сторони обговорюють умови «повного виконання угоди».
Водночас заступник речника зазначив, що на сьогодні у Стамбулі Спільний координаційний центр, до якого входять представники України, Туреччини, ООН та росії (СКЦ) не досяг згоди щодо надання дозволу новим суднам на участь у Чорноморській ініціативі. СКЦ продовжує щоденну роботу з інспектування раніше допущених суден, сказав він.
За словами Гака, Генеральний секретар доніс усім сторонам свою пропозицію щодо подальших дій, спрямованих на вдосконалення, продовження та розширення ініціативи з урахуванням позицій, висловлених сторонами.
«ООН закликає всі сторони продовжувати обговорення, долати оперативні виклики й працювати над повною реалізацією та продовженням ініціативи», — додав він.
Як повідомлялося, термін дії угоди щодо розблокування експорту українського зерна завершується 18 травня.
Представники України, Туреччини, ООН та росії зустрілися у п‘ятницю в Стамбулі для переговорів.
росія домагається послаблення санкцій, які перешкоджають їй експортувати добрива, шантажуючи припиненням дії зернової угоди.