Катарська компанія QTerminals, яка взяла у концесію морський порт «Ольвія» у Миколаєві, зберігає робочі місця для українських працівників попри те, що порт не функціонує, і має намір продовжувати працювати на українському ринку.

Про це заявив спеціальний представник України з питань Близького Сходу та Африки Максим Субх в інтерв’ю Укрінформу.
Він поінформував, що під час візиту до Катару мав зустріч з керуючим директором QTerminals – компанії, яка підписала договір концесії порту «Ольвія».
«Хочу відзначити, що катарська сторона, попри те, що порт не функціонує, зберегла робочі місця для українських працівників і продовжує повністю виплачувати заробітну платню і дбати про людей. Керівник QTerminals також наголосив, що катарська сторона не має наміру виходити з українського ринку. Наразі вона використовує одне з положень договору про настання форс-мажорних обставин, а після того, як сплине визначений термін його дії, налаштована на його продовження», - сказав Субх.
Він додав, що катарська сторона вірить у перспективність цього проєкту і бачить необхідність залишатися тут, у тому числі аби допомогти українцям, які у разі виходу компанії з ринку можуть просто втратити роботу.
«Окрім того, ми дуже серйозно на рівні уряду і компаній поговорили з катарською стороною необхідність залучення миколаївських портів, в тому числі «Ольвії», до Чорноморського зернового коридору, і звернулися з проханням апелювати до ООН і турецької сторони, аби натиснути на росію і змусити погодитися на це», - поінформував спецпредставник України з питань Африки і Близького Сходу.
Субх також повідомив, що Катар зараз вивчає низку українських проєктів, окрім того, українська сторона готує додаткові пропозиції для Катару в контексті повоєнного відновлення України. Це, зокрема, об’єкти гуманітарної, соціальної, критичної інфраструктури, які могли б бути відновлені за рахунок катарських інвестицій міжнародними або українськими компаніями.
«Тобто готовність до співпраці є. Однак катарські фонди є дуже прагматичними і вимагають стислої, але дуже добре підготовленої інформації. Тобто кожен проєкт повинен мати техніко-економічне обґрунтування, як він буде виконуватися. Це додатковий шматок роботи порівняно з нашими європейськими партнерами, які часто демонструють більш проактивну позицію і готові надсилати свої делегації, щоб на місці вивчати проєкти і ухвалювати відповідні рішення», - зазначив дипломат.
Як повідомлялося, спеціальний представник України з питань Близького Сходу та Африки Максим Субх на початку березня представив у Катарі «Інвестиційне меню України в галузі промисловості» та окреслив можливості залучення катарських інвестицій.