У І кварталі 2023 року ринок небанківських фінансових послуг залишило 111 установ.

Як передає Укрінформ, про це йдеться в щоквартальному Огляді небанківського фінансового сектору, повідомляє пресслужба НБУ.
"У І кварталі 2023 року з ринку пішли 111 небанківських фінансових установ, проте вперше із серпня 2022 року була зареєстрована нова фінансова компанія, а частка небанків в активах фінансового сектору під наглядом Національного банку зросла до 12%", - йдеться в повідомленні.
Зазначається, що у I кварталі обсяги валових премій ризикового страхування зменшилися на 6% за квартал, однак зросли на 7% порівняно з І кварталом 2022 року. Премії страхування життя зменшилися порівняно з попереднім кварталом на 15% і залишилися нижчими на 13% порівняно з аналогічним періодом минулого року. Ризикові страховики отримали за результатами кварталу прибуток, співмірний із попередніми роками, та досягли рентабельності капіталу на рівні 3%. Страховики життя продемонстрували рекордну за останні роки рентабельність капіталу (10%) внаслідок зменшення операційних витрат та зростання інвестиційних доходів.
Фінансові компанії в І кварталі наростили обсяги позик підприємствам на 30%, домогосподарствам – на 37% і за підсумками кварталу отримали прибуток. Ломбарди продемонстрували відновлення: обсяги активів та нових кредитів зросли, процентні доходи дещо збільшилися, а фінансовий результат був позитивним. Обсяги факторингових операцій упродовж кварталу зросли на третину, операцій фінансового лізингу ‒ майже на 40%. Однак обсяги операцій були все ще нижчими за довоєнні рівні.
У І кварталі активи кредитних спілок скорочувалися, хоч і повільніше, ніж в останні пів року. Кредитний портфель зменшився на 3%, а частка непрацюючих позик залишається значною – 32%.
Як повідомляв Укрінформ, Національний банк України продовжив термін дії незастосування заходів впливу за несвоєчасне подання небанківськими установами фінансової звітності та консолідованої фінансової звітності у 2023 році.