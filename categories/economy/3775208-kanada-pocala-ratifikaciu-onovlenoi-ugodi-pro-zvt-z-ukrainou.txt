До Палати громад канадського парламенту внесено законопроєкт про ратифікацію оновленої Угоди про вільну торгівлю між Канадою та Україною.

Як повідомляє кореспондент Укрінформ, про це в Оттаві заявила міністр міжнародної торгівлі Канади Мері Енджі.
“Модернізована угода знаменує важливу віху у канадсько-українських відносинах, сприяючи кращій співпраці наших підприємців та спроможності підтримувати економічну відбудову України, водночас забезпечуючи переваги й для канадців вдома”, - сказала Енджі.
Вона додала, що наступного року має намір організувати робочу подорож канадських підприємців до України “для утворення контактів й підтримки відбудови України”. “Я з нетерпінням очікую на співпрацю із усіма членами парламенту й сенаторами задля швидкого ухвалення законодавства, аби модернізована Угода про вільну торгівлю набула чинності в Канаді”, - зазначила міністр.
Як повідомлялося, Угода про вільну торгівлю між Канадою та Україною набула чинності першого серпня 2017-го року й дозволила взаємно скасувати або знизити імпортні мита на більшість товарних позицій. У вересні цього року під час візиту до Оттави Президент Володимир Зеленський разом із Прем’єр-міністром Джастіном Трюдо підписав оновлену угоду, яка тепер покриває також торгівлю послугами, а не лише товарами, інвестиції, телекомунікації й інші перспективні сфери.
За підсумками 2021-го року товарообіг між Канадою та Україною досяг рекордного рівня, наблизившись до 350 млн дол. США. Минулого року він трохи знизився через фактори, переважно пов’язані із початком російського вторгнення.