Національна комісія, що здійснює державне регулювання у сферах енергетики та комунальних послуг (НКРЕКП), планує підвищити тариф НЕК "Укренерго" на послуги із передачі із 1 січня 2024 року на 22,2% - до 592,89 грн/МВт-год.

Відповідне рішення було схвалене на засіданні регулятора 16 листопада, повідомляє кореспондент Укрінформу.
За розрахунками Укренерго, тариф на послуги з передачі електричної енергії у 2024 році мав би становити 785,44 грн/МВт-год. За альтернативним розрахунком, який враховує припущення щодо динаміки змін ціноутворення на ринку, тариф має становити 709,84 грн/МВт-год або 619,84 грн/МВт-год.
Витрати на покриття ПСО із забезпечення збільшення частки виробництва електричної енергії з альтернативних джерел у структурі тарифу на передачу у 2024 році передбачені на рівні 17,8 млн грн.
Крім того, НКРЕКП планує збільшити тариф на диспетчерське управління із 1 січня 2024 року на 5% - до 100,37 грн/МВт-год.
Як повідомлялося, у 2023 році НКРЕКП передбачила підвищення тарифів на передачу та на диспетчерське управління у три етапи. З 1 липня тариф на передачу становить 485,10 грн/МВт-год, тариф на диспетчеризацію - 95,54 грн/МВт-год.