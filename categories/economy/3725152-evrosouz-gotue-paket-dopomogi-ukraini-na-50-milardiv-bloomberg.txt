Європейський Союз готовий запропонувати пакет фінансової допомоги у розмірі близько 50 мільярдів євро для підтримки України.

Про це повідомляє Bloomberg із посиланням на джерела, передає Укрінформ.
За інформацією видання, новий пакет, який пропонує Європейська комісія, допоможе профінансувати поточні видатки українського уряду та пріоритетні напрямки відновлення.
Пакет, до якого ще можуть бути внесені зміни, буде оголошено у вівторок перед конференцією у Лондоні, на якій донори обговорюватимуть відновлення України, українські представники прагнуть залучити приватний сектор.
За словами джерел видання, Єврокомісія прагне уникнути обтяжливого інструменту відновлення для України, яка перебуває у стані війни, та запропонує допомогу у вигляді грантів, пільгових позик і гарантій.
Пропозиція, яка є частиною перегляду довготермінового бюджету ЄС, охоплюватиме період з 2024 по 2027 рр. Таким чином, щорічна фінансова допомога впродовж зазначеного періоду буде меншою, ніж 18 мільярдів євро, яку було запропоновано цього року.
Одне з джерел видання зазначає, що на відміну від попередніх фінансових пакетів для України, цей план фінансуватиметься за рахунок внесків держав-членів, а не запозичень на ринках. Пропонований пакет спрямований на те, щоб об'єднати допомогу, яку Україна використовує для виплати зарплат, пенсій і деяких державних послуг, з витратами, пов'язаними з відновленням основної інфраструктури.
Однак кошти будуть надані за умови проведення в країні реформ, спрямованих на поліпшення верховенства права та боротьбу з корупцією. Реформи необхідні для України на шляху членства в ЄС, а лідери блоку вирішать, чи розпочинати переговори з Києвом про вступ до кінця року.
Раніше Єврокомісія заявляла, що покриє більшу частину потреб у відновленні, водночас блок очікує, що інші донори та приватний сектор зроблять свій внесок. ЄС також розглядає можливість використання заморожених російських активів, зокрема коштів Центрального банку РФ.
Як повідомлялося, Конференція з відновлення України, що відбудеться у Лондоні 21 червня, розгляне продовження фінансової допомоги для України після 2023 року.