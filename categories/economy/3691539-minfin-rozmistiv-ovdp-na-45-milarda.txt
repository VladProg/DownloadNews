Міністерство фінансів 4 квітня 2023 року на аукціоні з розміщення облігацій внутрішньої державної позики (ОВДП) залучило до державного бюджету 4,5 млрд грн.

Як передає Укрінформ, про це повідомляє пресслужба міністерства у Фейсбуці.
"Мінфін розмістив сьогодні ОВДП на суму понад 4,5 млрд гривень", - йдеться в повідомленні.
Міністерство фінансів запропонувало інвесторам гривневі ОВДП: 475 млн грн під 18,5% з погашенням через 1 рік; 303 млн грн під 19% з погашенням через 1,2 роки; 3,776 млрд грн під 19,6% з погашенням через 2 роки.
Як повідомляв Укрінформ, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня 2022 року. За словами Прем'єр-міністра України Дениса Шмигаля, торік за рахунок випуску військових облігацій було отримано майже 600 млрд грн.