На деокупованій Херсонщині аграрії готуються до посіву озимих культур, планові площі посіву - понад 63 тис. га.

Як передає Укрінформ, про це у Телеграмі повідомив заступник начальника Херсонської ОВА Антон Самойленко.
«Сільгоспвиробники готуються до посіву озимих культур. Планові площі посіву-63,3 тис. га», - каже Самойленко.
Також він відзначив, що міжнародний благодійний фонд «Жнива перемоги» надав аграріям в користування 80 сучасних комбайнів та 10 тракторів, що вже працюють на розмінованих полях.
Заступник начальника ОВА також зазначив, що аграрії вже зібрали 58 тис. тонн зернових культур, 4,4 тис. тонн ріпаку, 825 тонн херсонських кавунів.
Як повідомляє ОВА, загалом на деокупованій Херсонщині сапери обстежили 86 426,9 гектара територій, з них 72 799,9 гектара – землі сільськогосподарського призначення. На цих територіях виявлено та знешкоджено понад 96,5 тис. вибухонебезпечних предметів.
Як повідомляв Укрінформ, ЗСУ восени 2022 року визволили правобережну частину Херсонської області, зокрема місто Херсон. Частина області, розташована на лівому березі Дніпра, тимчасово захоплена російськими військами.