Щоб переукласти договір на постачання газу із ТОВ "Нафтогаз Трейдинг", КП "Полтаватеплоенерго" має визнати себе правонаступником боргів Кременчуцької теплоелектроцентралі.

Як передає Укрінформ, про це повідомляє Нафтогаз Трейдинг.
У компанії зауважили, що упродовж минулого опалювального сезону Полтаватеплоенерго отримувало газ у межах договору з Нафтогаз Трейдингом, що був підписаний 1 вересня 2022 року. Уже після підписання договору підприємство отримало частину майна Кременчуцької ТЕЦ.
"Відповідно до закону (ст. 22 Закону України «Про теплопостачання»), отримуючи обладнання, підприємство має стати правонаступником й за борговими зобов’язаннями з оплати спожитих енергоносіїв та послуг з їх транспортування і постачання, що виникли у суб’єкта господарювання, який раніше використовував зазначене майно (володів або користувався ним). При цьому, відповідно до цієї ж статті закону «Про теплопостачання», поки не визначено правонаступника за цими боргами, Нафтогаз Трейдинг юридично не має права підписати новий договір на постачання газу з Полтаватеплоенерго", - повідомили у Нафтогаз Трейдингу.
Наголошується, що компанія зараз не вимагає негайної сплати боргів, йдеться саме про визнання Полтаватеплоенерго правонаступником за борговими зобов’язаннями Кременчуцької ТЕЦ, як це передбачено законом.
Як повідомлялося, комунальне підприємство "Полтаватеплоенерго" не може надавати споживачам послугу гарячого водопостачання, оскільки не отримує газу через старі борги.
Борг Кременчуцької ТЕЦ за газ перевищує 1,3 млрд грн.