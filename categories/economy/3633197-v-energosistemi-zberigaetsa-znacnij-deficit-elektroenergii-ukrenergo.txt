Станом на 11:00 13 грудня в енергосистемі зберігається значний дефіцит електроенергії, робота ремонтних бригад ускладнюється погодними умовами.

Як передає Укрінформ, про це повідомляє НЕК "Укренерго" у Фейсбуці.
"Станом на 13 грудня в енергосистемі зберігається складна ситуація. Дефіцит електроенергії залишається значним. Погіршення погодних умов по всій території країни (сильний вітер, мороз, налипання мокрого снігу, обледеніння проводів) негативно впливає на стан високовольтних та розподільчих мереж та суттєво ускладнює роботу ремонтних бригад", - йдеться у повідомленні.
Крім того, на сході росіяни знову обстріляли декілька районів, завдавши пошкоджень об’єктам енергетичної інфраструктури. Ремонтні роботи на уражених об'єктах будуть розпочаті після дозволу ЗСУ.
Водночас, на деокупованих територіях вдалось заживити населені пункти, деякі з котрих залишались без електропостачання з початку повномасштабного вторгнення.
Повідомляється, що всім обленерго доведені ліміти споживання електроенергії. Для отримання точної інформації по окремому регіону Укренерго рекомендує стежити за повідомленнями операторів системи розподілу (обленерго).
Як повідомлялося, енергетики 13 грудня підключили до енергосистеми енергоблок АЕС, який був виведений з ладу після ворожого ракетного обстрілу.
Починаючи з 10 жовтня росіяни випустили на українські енергетичні об'єкти понад тисячу ракет і дронів. Українська енергосистему вже пережила вісім хвиль масованих терористичних атак.