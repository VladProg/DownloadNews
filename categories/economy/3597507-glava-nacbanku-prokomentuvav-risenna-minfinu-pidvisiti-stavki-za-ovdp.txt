Підвищення Міністерством фінансів ставок за гривневими ОВДП дозволить суттєво збільшити обсяги залучень та зменшити обсяги емісійного фінансування бюджету.

Про це на брифінгу сказав голова Національного банку України Андрій Пишний, повідомляє кореспондент Укрінформу.
"Дохідність гривневих депозитів дедалі зростає у відповідь на червневе підвищення облікової ставки. Ми також вітаємо збільшення Міністерством фінансів ставок за гривневими ОВДП", - сказав Пишний.
За його словами, підвищення ставок дасть змогу суттєво збільшити обсяги залучень та зменшити обсяги емісійного фінансування бюджету. Також, це надасть додаткового імпульсу іншим ставкам на фінансовому ринку, що збільшить привабливість гривневих активів.
"Підтримання курсової стабільності та захист міжнародних резервів вимагають забезпечення привабливої дохідності гривневих активів упродовж тривалого часу. На це націлене рішення Національного банку залишити облікову ставку", - підкреслив голова НБУ.
Як повідомляв Укрінформ, Міністерство фінансів 18 жовтня залучило до державного бюджету 17,2 млрд грн від продажу військових облігацій. При цьому вперше з початку повномасштабної війни підвищило до 18,5% дохідність гривневих ОВДП на 1,4 року. Раніше максимальною ставкою було 16%.
До початку війни, у січні 2022 року, Національний банк України підняв облікову ставку до 10%. З початком військової агресії облікова ставка залишалася незмінною. Однак уже 3 червня 2022 року облікову ставку було підвищено з 10 до 25%. Нацбанк у жовтні 2022 року зберіг облікову ставку на рівні 25% і планує її утримувати на цьому рівні щонайменше до весни 2024 року.
Фото: facebook.com/pyshnyy