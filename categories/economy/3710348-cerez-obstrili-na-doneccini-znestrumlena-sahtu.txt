Станом на 17 травня ворог продовжує обстрілювати енергооб’єкти прифронтових територій, зокрема на Донеччині через обстріл знеструмлено шахту.

Як передає Укрінформ, про це повідомляє Міністерство енергетики у Телеграмі.
«Ворог продовжує тероризувати населення прифронтових територій, обстрілюючи енергетичні об'єкти. Учора внаслідок бойових дій відключилася одна з ліній електропередачі на Дніпропетровщині. Як наслідок, виникли технологічні порушення, що призвело до відключень понад 6 тисяч абонентів. Через обстріл відключалася повітряна лінія на Донеччині. У результаті було знеструмлено шахту, де у цей час перебували понад 30 осіб», – йдеться у повідомленні.
Зазначається, що також були зафіксовані відключення електроенергії і на Одещині. Причина - технологічні порушення. Усіх споживачів заживлено. У Сумській області одну з опор лінії електропередачі було пошкоджено трактором - тривають відновлювальні роботи.
Загалом без світла через попередні обстріли залишається частина споживачів у Донецькій, Запорізькій, Сумській, Харківській, Херсонській, Чернігівській областях.
Водночас енергетики продовжують відновлювати електропостачання там, де це дозволяє безпекова ситуація. Зокрема, на Харківщині було відновлено лінію довжиною 12 км, пошкоджену з початку бойових дій. Аби допустити енергетиків до її відновлення, саперам довелося знешкодити понад 1000 протитанкових та протипіхотних мін. Загалом за добу світло повернули для майже 7 тисяч споживачів.
«Триває наймасштабніша за роки незалежності ремонтна кампанія об’єктів енергетичної інфраструктури у межах підготовки до нового опалювального сезону. Планово ремонтуються як об'єкти генерації, так і мережева інфраструктура. Проте обмеження для побутових споживачів не плануються. Енергетична система працює стабільно», – додали в міністерстві.
Як повідомлялося, енергосистема зазнала безпрецедентних пошкоджень. Для відновлення рівня надійності, який був до масованих обстрілів, все ще необхідно багато ресурсу та часу.