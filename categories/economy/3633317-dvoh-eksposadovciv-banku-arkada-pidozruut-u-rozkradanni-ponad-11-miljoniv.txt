Двом експосадовцям банку “Аркада” повідомили підозру за розкрадання понад 11 млн грн з фонду фінансування будівництва.

Як передає Укрінформ, про це повідомляє Департамент стратегічних розслідувань Національної поліції України.
Заступник директора одного з департаментів та начальник управління банківської установи у змові із забудовником у 2017-2018 роках налагодили злочинну схему з розкрадання коштів громадян, інвестованих у будівництво житлових комплексів “Еврика” та “Патріотика”.
Вказані протиправні дії зловмисники вчиняли шляхом формального впровадження акцій “Разом дешевше”, умисного залучення коштів від третьої особи за придбання обʼєктів нерухомості за заниженою вартістю. Та подальшого їх відкріплення і повернення вказаній особі коштів, сплачених за обʼєкти нерухомості за ринковою (поточною) ціною. За такою схемою з Фондів фінансування будівництва ЖК “Еврика” та “Патріотика” було виведено 11,5 млн грн.
На підставі отриманих доказів слідчі Подільського управління поліції за оперативним супроводом Управління стратегічних розслідувань Національної поліції під процесуальним керівництвом Подільської окружної прокуратури Києва повідомили про підозру двом службовим особам Акціонерного товариства Акціонерного комерційного банку “АРКАДА”.
Їм інкримінують розтрату коштів в особливо великих розмірах в інтересах третьої особи, шляхом зловживання службовою особою своїм службовим становищем, за попередньою змовою групою осіб (ч. 5 ст. 191 Кримінального кодексу України). Вирішується питання про обрання підозрюваним запобіжних заходів.
Як повідомляв Укрінформ, четверо директорів фірм підозрюються у привласненні 181 млн грн акціонерного товариства "Артем-Банк".