російські загарбники намагаються перехопити контроль над технічною експлуатацією ЗАЕС, що загрожує катастрофою світового масштабу.

Про це в інтерв'ю "Радіо НВ" сказав президент Енергоатому Петро Котін, передає Укрінформ.
"Окупанти намагаються перехопити контроль над технічною експлуатацією ЗАЕС. В суботу вони вдерлися до кабінету головного інженера і заявили, що москва бере на себе повний контроль, і будь-які дії в технічному вже плані, також потрібно погоджувати. Це дуже небезпечна ситуація", - сказав він.
Котін пояснив, це означатиме, що Україна не зможе виконати запуск енергоблока.
"Один із небезпечних факторів - це те, що наближається зимовий період, іде зниження температури навколишнього середовища, зі зниженням температури знижуються і умови експлуатації того обладнання, яке знаходиться на станції. Фактично температура повітря в приміщеннях, де знаходяться ті ж самі дизель-генератори, має бути більш як 20 градусів, для приміщень інших - 15 градусів. Неможливо допустити, аби температура впала до 0 градусів. Єдиним джерелом тепла, яке може підтримувати потрібну температуру на ЗАЕС є пара від експлуатації енергоблоків. Її можна отримати тільки при робочому стані хоча б одного енергоблоку. Тобто, на першому плані - питання включення одного з енергоблоків, щоб отримати пару на власні потреби і створити всі умови для роботи систем безпеки, які забезпечують ядерну та радіаційну безпеку Запорізької АЕС", - пояснив очільник Енергоатому.
За словами Котіна, якщо буде відключення від української енергосистеми, станція перейде на дизель-генератори, і тоді все залежатиме від кількості пального для цих генераторів. Зазначається також, що пальне доставили і Енергоатом, і самі загарбники.
"При зупинці дизель-генераторів, ми маємо фукусімський сценарій. Пам'ятаємо, що за три години розпочалось вже плавлення активних зон і викид радіоактивних речовин в повітря і воду, яка охолоджувала реактори. Це загроза всьому світу", - нагадав Котін.
В Енергоатомі зазначають, що працівники ЗАЕС перебувають в дуже поганому психологічному стані, адже вони знаходяться під окупацією 7 місяців. Крім того, загарбники викрадають людей, застосовують тортури.
"Зараз вони викрали заступника директора з кадрів. Це зроблено, аби забезпечити перехід до фейкової організації, яку вони створили в москві - "експлуатуюча організація ЗАЕС". Фейковий орган створили, призначили туди директора, і він намагається переконати всіх працівників станції написати заяви про перехід до росатому. Я не рекомендую і прошу наших працівників добровільно не переходити і не підписувати контрактів", - сказав Котін.
Він нагадав, що ЗАЕС є найбільшою станцією в Європі. Два енергоблоки знаходяться (формально) в режимі ремонту, один (5-й) - в режимі зупину для випробувань. Саме його Енергоатом, за словами Котіна, готував для пуску пари, інші енергоблоки - в холодному стані.