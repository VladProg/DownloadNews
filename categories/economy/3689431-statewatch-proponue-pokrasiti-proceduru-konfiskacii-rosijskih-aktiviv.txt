У неурядовій організації StateWatch вважають, що для ефективної конфіскації російських активів в Україні необхідно посилити департамент санкційної політики Мін’юсту, обрати нового керівника АРМА та перевести всі торги арештованими активами на платформу Prozorro.Продажі.

Про це повідомив голова аналітичного центру Гліб Канєвський у Фейсбуці, передає Укрінформ.
«Вийшло інтерв’ю власника інвесткомпанії Concorde Capital Ігоря Мазепи, де він каже, що російські активи в Україні мають бути конфісковані і направлені на відбудову України. Слушна думка, сподіваюся влада почує. Бо насправді більшість російських активів через процедуру арешту направляються саме в управління чи не найдискредитованішому органу влади в Україні – АРМА (три з чотирьох керівників мають підозри від НАБУ)», - зазначив він.
На думку експерта, після того, як відповідне майно передається в управління АРМА, Україна в подальшому отримує лише «пшик від бізнесу росіян».
Водночас, наголосив Канєвський, проєкт Trap Aggressor, створений StateWatch, має власний рецепт того, як ефективно конфіскувати російські активи.
Для цього потрібно посилити департамент санкційної політики Мін’юсту, щоб вони могли швидше готувати більшу кількість позовів на стягнення таких активів, а також забезпечити координацію органів правопорядку і прокуратури та контролюючих органів, щоб вони активно та якісно готували інформацію Мінʼюсту з пошуку активів.
Крім того, необхідно через незалежний і відкритий конкурс обрати достойного керівника АРМА, який розуміє, як заробляти в бюджет на активах. Всі торги арештованими активами слід перевести на платформу Prozorro.Продажі.
Як повідомлялось, раніше в Trap Aggressor заявили, що АРМА близько пів року не може передати українським управителям ключові арештовані економічні активи російських олігархів. Бетонний завод «Аерок» російського мультимільйонера Андрєя Молчанова та ПрАТ «Вінницяпобутхім» члена політичної партії «единая россия» Владіміра Плесовських досі простоюють і не використовуються під час воєнного стану.