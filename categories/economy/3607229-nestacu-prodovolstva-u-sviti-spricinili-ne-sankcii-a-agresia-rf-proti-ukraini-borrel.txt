Повернення росії до виконання Чорноморської зернової ініціативи ООН є доброю новиною, але це не змінює той факт, що саме агресивна війна росії проти України спричинила глобальну продовольчу кризу.

Про це сьогодні у німецькому Мюнстері, де відбувається зустріч міністрів закордонних справ «Групи семи», заявив високий представник ЄС Жозеп Боррель, повідомляє кореспондент Укрінформу.

«Продовольство та добрива не підпадають під санкції Європейського Союзу. Не санкції спричинили нестачу продовольства у світі, вона стала наслідком блокування росією експорту зерна з України. Доброю новиною є, що росія вирішила повернутися до (зернової – ред.) угоди, що була укладена завдяки зусиллям ООН та Туреччини. Але тривалий час, протягом багатьох тижнів та місяців, українське зерно не могло бути експортованим. Ви не можете навіть порахувати кількість людей, які нині страждають від голоду», - наголосив високий представник ЄС.
«Нам потрібно взаємодіяти з міжнародним співтовариством. Ми маємо продовжувати імплементацію санкцій проти російської економіки. І ми будемо підтримувати Україну у військовому сенсі, що ми й робимо», - додав Боррель.
Як вже повідомлялося, сьогодні у німецькому місті Мюнстер відбувається зустріч міністрів закордонних справ G7, однією з головних тем якої стала ситуація, що склалася в Європі та у світі внаслідок агресивної війни росії проти України.
29 жовтня російська федерація заявила про вихід із Чорноморської зернової ініціативи, обґрунтувавши своє рішення "атакою на кораблі чф" у бухті Севастополя. Попри демарш рф 31 жовтня 12 суден із зерном залишили українські порти. У вівторок в ООН заявили, що 2 листопада руху суден по «зерновому коридору» не буде. Пізніше президент Туреччини Реджеп Тайїп Ердоган оголосив, що роботу “зернового коридору” відновлено. У цей же день, 2 листопада, Міноборони РФ заявило, що Росія відновлює свою участь у "зерновій угоді".