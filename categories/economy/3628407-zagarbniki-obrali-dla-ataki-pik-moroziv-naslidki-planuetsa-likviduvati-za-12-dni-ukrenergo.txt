Загарбники спеціально обрали момент похолодання для чергової масованої атаки на українську енергосистему 5 грудня. Наслідки ударів енергетики планують ліквідувати за 1-2 дні.


Про це повідомив глава «Укренерго» Володимир Кудрицький в етері телемарафону, передає Укрінформ із посиланням на Громадське.
«Сьогодні і завтра локальний пік морозів. Я вважаю, що час сьогоднішньої атаки був пов'язаний саме з тим. росіяни хотіли вимкнути нашу енергосистему саме під час похолодання, щоб викликати якнайбільші страждання українців. Судячи з географії прильотів, не сумніваюся, що військових консультували російські енергетики», — сказав він.
При цьому Кудрицький зазначив, що українська ППО спрацювала «на п'ять із плюсом», показавши «колосальний результат».
«Восьму ракетну атаку ми відбили і встояли. Ситуація контрольована, енергосистема працює як цілісна, разом із європейською», — наголосив він.
Водночас голова «Укренерго» зазначив, що прильоти викликали досить значні пошкодження як для електростанцій, так і для підстанцій, які є частиною магістральної мережі.
За його словами, дефіцит буде 5 і 6 грудня, поки деякі блоки, які аварійно відключилися під час атаки, набиратимуть потужність.
«День-два необхідно, щоб відновити нормальне виробництво в системі. Після цього очікуємо, що ситуація стабілізується, і потроху повертатимемося до нормального функціонування, наскільки це можливо в таких умовах», — каже Кудрицький.
Він також зазначив, що компанія поступово замінює аварійні відключення лімітами споживання, щоб вони найближчим часом були подібні до тих, які визначалися три-чотири дні тому.
При цьому він не став називати дефіцит потужності, «поки свіжі сліди атаки».
Як повідомлялося, 5 грудня російські війська завдали по Україні чергового масованого удару. За даними Повітряних сил ЗСУ, ворогом були запущені понад 70 ракет. Більш ніж 60 з них збили Сили оборони України.