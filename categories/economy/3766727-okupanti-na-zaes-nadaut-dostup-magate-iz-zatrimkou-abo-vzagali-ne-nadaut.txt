Російська окупаційна адміністрація на ЗАЕС надає присутнім на станції експертам МАГАТЕ доступ до затребуваних зон із затримкою або не надає зовсім.

Як передає Укрінформ, про це йдеться в опублікованій на сайті МАГАТЕ доповіді гендиректора Рафаеля Гроссі "Ядерна безпека, фізична ядерна безпека та гарантії в Україні".
"З метою здійснення моніторингу дотримання п'яти конкретних принципів група ІСАМЗ (Місія МАГАТЕ з надання сприяння та допомоги на Запорізькій АЕС – ред.) проводила регулярні обходи зон на ЗАЕС, що мають важливе значення для ядерної та фізичної безпеки. Група ІСАМЗ загалом змогла провести незалежні перевірки на майданчику, проте деякі ділянки станції, як-от дахи будівель реакторів і турбінні зали, залишалися недоступними для групи ІСАМЗ протягом тривалого часу", – йдеться у доповіді.

Зазначається, що протягом звітного періоду (з 31 травня до 31 серпня 2023 року) присутнім на ЗАЕС експертами МАГАТЕ "не було надано доступ на дахи енергоблоків № 1, № 2, № 5 і № 6". При цьому російська окупаційна адміністрація ЗАЕС заявила, що представники місії МАГАТЕ на станції мають повідомляти "за тиждень" про всі свої наміри відвідати ту чи іншу ділянку АЕС.
"ЗАЕС попросила групу ІСАМЗ повідомляти її за тиждень про всі прохання про доступ до відповідних ділянок станції. Така форма взаємодії не дає змоги оперативно проводити спостереження та оцінку в разі термінової необхідності, зумовленої заявами або непередбачуваними подіями, такими як руйнування греблі Каховської ГЕС", – зазначається у доповіді гендиректора МАГАТЕ.
Згідно з документом, "у кількох випадках доступ групі ІСАМЗ до деяких зон на ЗАЕС, що мають важливе значення для ядерної та фізичної безпеки, надавали із затримкою або не надавали зовсім". "Це не дозволяло групі ІСАМЗ оперативно оцінювати стан справ у зв'язку з дотриманням п'яти конкретних принципів", – йдеться у доповіді.
Як повідомляв Укрінформ, міністр енергетики Герман Галущенко провів зустріч з гендиректором МАГАТЕ Рафаелем Гроссі, у ході якої заявив, що Україна потребує підтримки міжнародної спільноти у питаннях відновлення функціонування ЗАЕС після її повернення під контроль легітимного українського оператора. Особливу роль у цьому контексті відіграє присутність місій МАГАТЕ на українських АЕС.
Під час зустрічі міністр енергетики України наголосив, що Росія ігнорує будь-які рекомендації МАГАТЕ щодо деокупації ЗАЕС і не зважає на присутність представників агентства на станції. Він також зазначив, що через окупацію ЗАЕС уже понад рік не перебуває в експлуатації.