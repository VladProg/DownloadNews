У Польщі офіційно відкрили Балтійський газопровід (Baltic Pipe), яким газ з норвезького шельфу через територію Данію постачатиметься морем до Польщі.

Участь в урочистій церемонії, яка відбулася у Голеньові Західнопоморського воєводства (північний захід Польщі) серед інших взяли президент та прем’єр-міністр Польщі Анджей Дуда і Матеуш Моравецький, а також глава уряду Данії Метте Фредеріксен, передає кореспондент Укрінформу.


Symboliczne uruchomienie przesyłu gazu. #BalticPipe pic.twitter.com/XYmBDBvYv0
— Kancelaria Prezydenta (@prezydentpl) September 27, 2022

Як зазначив під час відкриття президент Дуда, цей газопровід є елементом диверсифікації джерел енергопостачання до Польщі, що дає країні незалежність від російського газу.

Він підкреслив, що ніхто не передбачав, що попри чинний контракт, росія в цьому році просто “закрутить кран” в Ямальському газопроводі, припиняючи поставки газу до Польщі. Відтак, зараз відкриття цього газопроводу є тим більше надзвичайно важливою місією для РП та цієї частини Європи.

Своєю чергою прем’єр Данії Фредріксен зазначила, що це “величезний геополітичний крок для всіх”. Він дає можливість Польщі стати незалежною від російського газу.

Вона підкреслила, що нещодавно війна повернулася на європейський континент через російську агресію проти України. За її словами, путін також спровокував енергетичну кризу і зростання цін на енергоресурси в Європі. Відтак, як зазначила Фредріксен, Європа готується до складної зими і має брати до уваги можливість будь-яких сценаріїв.

Прем’єр Данії також підкреслила, що Копенгаген підтримує санкції проти росії. Вона наголосила, що Європа має зробити все можливе, щоб росія не могла використовувати енергетику як зброю проти Європи. Фредріксен зазначила, що путін хоче внести розбрат серед країн ЄС, але йому це не вдасться.
“Путін не може перемогти в цій війні. Ми продовжуватимемо надавати нашу велику і спільну підтримку Україні, разом ми призведемо до поразки режиму путіна”,- наголосила прем’єр Данії.
Тим часом прем’єр-міністр Польщі Матеуш Моравецький підкреслив, що сьогодні завершується ера російського домінування в енергетиці і розпочинається нова епоха енергетичної безпеки Польщі.
“Балтійський газопровід cьогодні є газопроводом свободи, суверенітету, безпеки та миру”,- констатував польський прем’єр.
Як повідомила Польська нафтогазова компанія PGNiG, в 2023 році через цей газопровід до Польщі можна буде поставити щонайменше 6,5 млрд куб. м газу. Водночас, в 2024 році обсяги поставок зростуть ще на 1 млрл куб.м. газу.
Baltic Pipe, фактично, замінить Ямальський газопровід, яким до Польщі кількадесят років постачалося з росії щороку близько 10 млрд куб. м. газу. російський Газпром у квітні в односторонньому порядку припинив поставки газу до Польщі, попри те, що російсько-польський газовий контракт мав діяти до кінця 2022 року. Перед цим польська компанія PGNiG відмовилася платити за російський газ в рублях. З 2023 року Польщі не купуватиме газ в росії.
Фото: @GAZ_SYSTEM