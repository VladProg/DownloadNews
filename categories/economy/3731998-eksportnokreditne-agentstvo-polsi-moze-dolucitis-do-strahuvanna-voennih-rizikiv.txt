Україна і Польща обговорили долучення до страхування воєнних ризиків Експортно-кредитного агентства Польщі (KUKE).

Як повідомляє Мінекономіки, про це йшлося під час зустрічі заступника міністра економіки – торгового представника України Тараса Качки з урядовою уповноваженою з питань польсько-українського співробітництва в сфері розвитку Ядвігою Емілєвич, передає Укрінформ.
«Ми з нашими польськими партнерами працюємо над залученням інвестицій в український бізнес для його відновлення, в тому числі з боку польських та українських фондів розвитку підприємництва. Важливою складовою цього процесу може стати страхування воєнних ризиків з боку KUKE – Експортно-кредитного агентства Польщі», - зазначив Качка.
Він зазначив, що приватні інвестиції стануть основою реконструкції та відновлення України. Проте важливо почати інвестувати в Україну вже зараз, не чекаючи закінчення війни. Страхування воєнних ризиків дасть змогу іноземним інвесторам розпочати кооперацію з українським бізнесом та працювати над відновленням України.
Крім того, учасники зустрічі обговорили спрощення ведення бізнесу в Україні та в Польщі для фірм обох країн. Зокрема, йшлося про законодавство у сфері публічних закупівель. Сторони обговорили план на наступні місяці, як заохотити активізацію бізнесу та економічних зв’язків.
KUKE є офіційним експортно-кредитним агентством Польщі. Корпорація уповноважена надавати експортне страхування польським компаніям за підтримки Державного казначейства.
Як повідомлялося, багатостороннє агентство з гарантій інвестицій (MIGA) Групи Світового банку почало надавати гарантії для страхування воєнних ризиків в Україні із Трастового фонду підтримки реконструкції та економіки України (SURE).