В Івано-Франківській області суд передав в управління Національного агентства України з питань виявлення, розшуку та управління активами, одержаними від корупційних та інших злочинів, активи двох підприємств, що належали громадянам російської федерації.

Як передає Укрінформ, про це повідомляє Державне бюро розслідувань.
«За ініціативи ДБР суд передав в управління Національного агентства України з питань виявлення, розшуку та управління активами, одержаними від корупційних та інших злочинів (АРМА) корпоративні права в статутних капіталах двох підприємств з Івано-Франківщини», — ідеться в повідомленні.
За даними ДБР, права передані на понад 90% статутних капіталів загальною вартістю майже 70 мільйонів гривень.

Правоохоронці встановили, що фактичними власниками згаданих підприємств є громадяни росії. Цей факт зловмисники намагалися приховати, щоб уникнути конфіскації майна в дохід держави. Так, ними була створена офшорна компанія, через яку здійснювався контроль за виробничою діяльністю.
Також встановлено, що вказані підприємства ухилялися від сплати податків на мільйони гривень.
За фактом ухиляння від сплати податків цими підприємствами триває досудове розслідування (ч. 2 ст. 212 Кримінального кодексу України).
Як повідомляв Укрінформ, у Дніпрі суд наклав арешт на нерухоме майно загальною вартістю понад 60 мільйонів гривень, що належало товариству з обмеженою відповідальністю, бенефіціарними власниками якого є громадяни російської федерації.
Фото: 24 канал