Президент України Володимир Зеленський підписав закон, який дозволить в Україні створити Державний фонд декарбонізації та енергоефективної трансформації.

Про це повідомляє Укрінформ з посиланням на сайт парламенту.
Передбачається, що фонд буде наповнюватись за рахунок коштів, отриманих зі зборів з екологічного податку, який справлятиметься за викиди в атмосферу двоокису вуглецю стаціонарними джерелами забруднення.
Його діяльність буде спрямована на заходи та державні цільові програми енергоефективності, здешевлення зобов'язань за кредитними та лізинговими договорами, які укладені для реалізації енергоефективних заходів, впровадження енергосервісу.
Ще один напрям – виконання боргових зобов'язань за запозиченнями, отриманими державою на реалізацію таких програм, а також збільшення використання відновлюваних джерел енергії та альтернативних видів палива і скорочення викидів вуглецю.
Фонд запрацює з 1 січня 2024 року. Наразі Міністерство розвитку громад, територій та інфраструктури працює над розробкою порядку його функціонування.
Як повідомлялось, у березні Президент України Володимир Зеленський підписав закон, який створює умови для розвитку в Україні високоефективної когенерації відповідно до положень Європейського Союзу.