Правоохоронці України та США ліквідували мережу сервісів для обміну криптовалюти, здобутої в результаті хакерських атак та онлайн шахрайства.

Як передає Укрінформ, про це Офіс генерального прокурора повідомляє у Телеграмі.
За процесуального керівництва Офісу генпрокурора співробітники Національної поліції України у співпраці з ФБР США в ході міжнародної операції ліквідували дев’ять сервісів обміну віртуальних активів.
За даними слідства, сервіси надавали можливість кіберзлочинцям легалізувати активи, отримані в результаті хакерських атак шкідливим програмним забезпеченням та онлайн шахрайства.
"Рекламування послуг з обміну здійснювалось на закритих хакерських форумах. Користувачам пропонували анонімний обмін криптовалют. Завдяки цим біржам обмінювали десятки мільйонів доларів на місяць", - ідеться у повідомленні.
За результатами операції правоохоронці заблокували інфраструктуру мережі, яка розміщувалася на серверах у США, країнах Європи та в Україні.
Доменні імена вилучено, а відвідувачам дев’ятьох сайтів відображається банер про конфіскацію домена ФБР.
Правоохоронці встановлюють причетних до злочинної діяльності осіб.
Досудове розслідування здійснюється за фактами несанкціонованого втручання в роботу електронно-обчислювальної техніки за допомогою шкідливого програмного забезпечення із подальшим відмиванням грошових коштів через сервіси обміну віртуальних активів (ч. 2 ст. 200, ч. 3 ст. 361 Кримінального кодексу України).
Як повідомляв Укрінформ, Служба безпеки України викрила масштабну шахрайську схему, російські організатори якої ошукали понад тисячу осіб на суму майже 40 млн доларів.