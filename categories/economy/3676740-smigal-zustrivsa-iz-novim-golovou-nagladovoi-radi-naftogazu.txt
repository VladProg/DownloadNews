Прем’єр-міністр Денис Шмигаль обговорив з новим головою наглядової ради НАК «Нафтогаз України» Ентоні Маріно бачення розвитку газовидобувної галузі.

Як передає Укрінформ із посиланням на Телеграм глави уряду, зустріч відбулася у Києві.
«Привітав із початком роботи нового голову наглядової ради НАК «Нафтогаз України» Ентоні Маріно. Обговорили бачення розвитку газовидобувної галузі в нашій державі. Перспективний напрямок, який може стати драйвером відновлення, подальшого розвитку й енергетичної незалежності України», - написав Шмигаль.

За його словами, на зустрічі також йшлося про один зі спільних викликів — наступний опалювальний сезон. Прем’єр-міністр додав, що ця зима стала однією з найважчих в історії України, але держава витримала.

«Розраховуємо на тісну координацію з «Нафтогазом» у підготовці до наступного опалювального періоду», - додав Шмигаль.


Як повідомляв Укрінформ, головою наглядової ради НАК «Нафтогаз України» 10 лютого було обрано Ентоні Маріно, спеціаліста з розвідки та видобування вуглеводнів.
4 січня 2023 року уряд обрав наглядову раду Нафтогазу, яка має забезпечити прозорість та контроль за роботою компанії.
Фото: Денис Шмигаль / Телеграм