Комітет Верховної Ради з питань бюджету схвалив до повторного другого читання законопроєкт №10037 щодо "військового" ПДФО та акцизу.

Про це народний депутат із парламентської фракції “Голос” Ярослав Железняк повідомив у Телеграмі, передає Укрінформ.
"Текст майже не змінився порівняно з версією, яку виносили до цього на друге читання (там, де набрало 223 голосів): 11 правок враховано та 1600 правок відхилено", - повідомив Железняк.
Він нагадав норми законопроєкту, який було винесено на друге читання. Із 1 жовтня по 31 грудня 2023 року передбачалося спрямування «військового» ПДФО до державного бюджету та розподіл у пропорції 50% на 50% - ДСЗІ на дрони (13 млрд грн) і Міноборони на закупівлю артилерійських систем (13 млрд грн).
Із 1 січня і до 31 грудня року, в якому припинено чи скасовано воєнний стан, «військовий» ПДФО розподіляється в таких пропорціях: 45% - ДСЗІ на дрони (за прогнозом, 43+ млрд грн), 45% - Мінстратегпрому для розгортання виробництва боєприпасів та зброї (43+ млрд грн) та 10% - розпорядникам сектору безпеки і оборони для автоматичного розподілу між військовими частинами пропорційно до сплаченого ПДФО (близько 10 млрд).
Як повідомляв Укрінформ, наприкінці вересня Верховна Рада ухвалила у першому читанні проєкт закону "Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України" (№10037).
Парламент 17 жовтня не зміг ухвалити цю законодавчу ініціативу в другому читанні. За ухвалення проголосували 223 народні депутати з 226 мінімально необхідних. Парламентарії відправили проєкт закону на повторне друге читання.