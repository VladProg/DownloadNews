Ціни на нафту продовжують знижуватися у понеділок, 26 вересня, після обвалу до січневих мінімумів наприкінці минулого тижня.

Як передає Укрінформ, про це повідомляє enkorr.
Вартість листопадових ф'ючерсів на нафту Brent на лондонській біржі ICE Futures становила $85,60 за барель, що на $0,55 (0,64%) нижче за ціну на закриття попередньої сесії. За підсумками торгів минулої п'ятниці ці контракти знизилися в ціні на $4,31 (4,8%), до $86,15 за барель.
Ціна ф'ючерсів на нафту WTI на листопад на електронних торгах Нью-Йоркської товарної біржі (NYMEX) становила $78,28 за барель, що на $0,46 (0,57%) нижче за підсумкове значення попередньої сесії. На закриття минулої сесії вартість цих контрактів знизилась на $4,75 (5,7%), до $78,74 за барель.
За минулий тиждень Brent втратила 5,7% вартості, WTI – 7,1%, причому обидві марки завершили торги на мінімальних позначках із січня.
Головна причина недавнього падіння цін на нафту – побоювання світової рецесії, що торкнулися всіх фінансових ринків, – обвалила акції й викликала зростання прибутковості облігацій, а також зміцнення долара, пише MarketWatch.
«Нафта впала заодно з рештою фінансових ринків, оскільки трейдерів охопили страхи значної рецесії. Величезна геополітична напруженість, рекордна за десятиліття інфляція і зростаючий долар, безперечно сприяють зниженню попиту на нафту», – сказав фінансовий директор Velandera Energy Partners Маніш Радж.