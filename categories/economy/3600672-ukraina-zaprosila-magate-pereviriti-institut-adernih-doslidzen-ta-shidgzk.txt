Державна інспекція ядерного регулювання України пропонує Міжнародному агентству з ядерної енергії провести верифікацію в Інституті ядерних досліджень НАН України та на ДП "Східний гірничо-збагачувальний комбінат".

Як передає Укрінформ, про це повідомляє пресслужба відомства.
"Держатомрегулювання запросило МАГАТЕ провести верифікацію в Інституті ядерних досліджень НАН України (м. Київ) та на ДП «Східний гірничо-збагачувальний комбінат» (м. Жовті Води, Дніпропетровська область). Дане запрошення МАГАТЕ надіслано Держатомрегулювання відповідно до статті 8 Додаткового протоколу до Угоди про гарантії", - йдеться у повідомленні.
ДІЯРУ наголошує, що Україна залишається відповідальною стороною за реалізацію Угоди про гарантії та Додаткового протоколу до цієї Угоди.
Як повідомлялося, генеральний директор Міжнародного агентства з атомної енергії Рафаель Гроссі погодився надіслати експертів на мирні об’єкти в Україні, які російська федерація брехливо описує як місця розробки “брудної бомби”.
23 жовтня міністр оборони рф сергій шойгу провів телефонні переговори з міністрами оборони Франції Себастьєном Лекорню, Туреччини Хулусі Акаром і Великої Британії Беном Воллесом, під час яких "висловив стурбованість у зв'язку з нібито можливим застосуванням Україною "брудної бомби".
Президент Володимир Зеленський вважає, що заяви росії про нібито використання Україною "брудної бомби" свідчать про те, що росія вже все підготувала, тому світ має максимально жорстко на це відреагувати.
Очільники зовнішньополітичних відомств США, Франції та Великої Британії виступили зі спільною заявою, засудивши брехливі спроби росії звинуватити Україну в готовності застосувати "брудну бомбу" на власній території й підтвердивши непохитну підтримку України.