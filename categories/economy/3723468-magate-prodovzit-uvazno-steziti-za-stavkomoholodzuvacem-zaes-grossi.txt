Генеральний директор МАГАТЕ Рафаель Гроссі заявив, що спостерігачі організації продовжать уважно стежити за ставком-охолоджувачем Запорізької АЕС.

Як передає Укрінформ, про це він сказав в опублікованому у Твіттері відеозверненні після свого візиту на ЗАЕС.
«З тією кількістю води яка тут є (у ставку-охолоджувачі – ред.), АЕС може певний час перебувати в безпеці. АЕС працюватиме над поповненням води, щоб її безпекові функції могли продовжувати нормально працювати. Звичайно, це те, за чим ми продовжимо уважно стежити», - сказав Гроссі.
Він додав: дуже важливо, щоб рівень води у ставку-охолоджувачі підтримувався таким, як він є зараз.
«Є випаровування. Можуть бути деякі витоки, проте важливо, щоб рівень води підтримувався на цьому ж рівні», - зазначив гендиректор МАГАТЕ.

Today, I visited the #Zaporizhzhya nuclear power plant to assess the situation after the catastrophic Nova Kakhovka dam flooding. pic.twitter.com/TSO5ml0cJa
— Rafael MarianoGrossi (@rafaelmgrossi) June 15, 2023

Як повідомляв Укрінформ, 15 червня Гроссі розпочав візит на тимчасово захоплену російськими військами Запорізьку АЕС.