Комітет Верховної Ради з питань податків та фінансової політики схвалив законопроєкт про вдосконалення процедури виведення з ринку банку в умовах воєнного стану.

Як передає Укрінформ, про це повідомив голова комітету ВР з питань фінансів, податкової та митної політики Данило Гетманцев у Телеграмі.
"Комітетом рекомендовано законопроєкт про внесення змін до деяких законодавчих актів України щодо удосконалення процедури виведення з ринку банку в умовах воєнного стану (N 9107-1) за основу та в цілому", - йдеться в повідомленні.
За словами Гетманцева, метою законопроєкту є забезпечення стабільності банківської системи в умовах воєнного стану, запровадженого в Україні у зв’язку з військовою агресією рф проти України, а також захист прав та інтересів вкладників та інших кредиторів банків.
Ініціатива направлена на протидію ризикам, зокрема шляхом надання Національному банку України повноважень за певних обставин, пов’язаних із застосуванням санкцій до банку або власників істотної участі у банку, прийняти рішення про: заборону підсанкційній особі набувати або збільшувати істотну участь в банку, запроваджується можливість виведення системно важливого банку з ринку (націоналізації) за відсутності у нього ознак неплатоспроможності (у разі застосування до банку або власника істотної участі у ньому блокуючих санкції).
Як повідомлялося, Національний банк готує зміни до законодавства для націоналізації Сенс Банку, номінальними власниками якого все ще залишаються росіяни косогов, фрідман і авен. Завдання – розширити перелік підстав для застосування спрощеної процедури націоналізації системно важливого банку.