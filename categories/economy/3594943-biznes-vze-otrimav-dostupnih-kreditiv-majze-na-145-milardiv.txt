Від початку дії програми «Доступні кредити 5-7-9%» уповноважені банки видали 48,67 тис. кредитів на загальну суму 144,85 млрд грн, із них за минулий тиждень - 272 пільгових кредитів на 1,29 млрд грн.

Про це повідомляє пресслужба Міністерства фінансів, передає Укрінформ.
"Усього з моменту старту Програми суб’єкти підприємництва станом на 17.10.2022 отримали від уповноважених банків 48 665 кредитів на загальну суму 144,85 млрд грн, з яких 31 460 – від банків державного сектору економіки на загальну суму 57,86 млрд гривень", - йдеться в повідомленні.

За період дії воєнного стану в Україні у межах Державної програми «Доступні кредити 5-7-9%» укладено 13 843 кредитні договори на загальну суму 55,23 млрд грн (у тому числі банками державного сектору – 10 984 кредитні договори на суму 31,21 млрд грн), з яких: 766,96 млн грн – на інвестиційні цілі, 4,99 млрд грн – як антикризові кредити, 4,45 млрд грн – як рефінансування попередньо отриманих кредитів, 21,7 млрд грн – кредити для сільськогосподарських товаровиробників та 23,28 млрд грн – на антивоєнні цілі.

Зазначається, що за минулий тиждень у межах Державної програми «Доступні кредити 5-7-9%» видано 272 пільгові кредити на загальну суму 1,29 млрд грн, у тому числі, банками державного сектору економіки укладено 157 кредитних договорів на суму 0,344 млрд гривень.
Як повідомлялося, програму «Доступні кредити 5-7-9%», яка стартувала в Україні 1 лютого 2020 року, реалізує Фонд розвитку підприємництва (ФРП). На сьогодні ФРП уклав угоди про співробітництво з 44 банками.