Президент Володимир Зеленський обговорив із комісаром Європейського Союзу з питань енергетики Кадрі Сімсон питання відновлення після російських ударів української енергетичної інфраструктури та стабілізації роботи енергомережі України.

Про це йшлося під час зустрічі в Києві, повідомляє Укрінформ із посиланням на пресслужбу ОП.
Глава держави подякував єврокомісару за візит в Україну саме в той період, коли енергетична інфраструктура зазнає масованих атак ракетами та дронами з боку росії.
Зеленський також відзначив роль Сімсон у приєднанні України до європейської енергомережі ENTSO-E. Він нагадав, що після приєднання наша держава почала експортувати електроенергію у Європу й може виступати одним із гарантів стабільності енергосистеми ЄС.
«На жаль, через удари ракетами та безпілотниками-камікадзе з боку рф по нашій енергосистемі ми призупинили цей процес. Але я впевнений, що ми все відновимо, і в більш спокійний час, коли буде стабілізована ситуація в нашій енергосистемі, ми продовжимо експорт електроенергії у Європу», – наголосив Президент.
Він поінформував єврокомісара про наслідки енергетичного тероризму з боку росії, яка, за словами глави держави, серйозно пошкодила вже близько 40% усієї енергетичної інфраструктури України, зокрема ТЕС, ТЕЦ та ГЕС, а також про заходи для стабілізації роботи енергомережі.
За інформацією ОП, співрозмовники обговорили подальші кроки із забезпечення енергетичної безпеки України.
Глава держави докладно розповів про потреби для відновлення енергетичної інфраструктури й закликав Єврокомісію відігравати координаційну роль у залученні допомоги з боку держав-членів ЄС.
Водночас Зеленський звернув увагу на доцільність створення платформи для підтримки української економіки, зокрема енергетичної сфери, на зразок Контактної групи у форматі «Рамштайн».
«Ця платформа, такий «економічний Рамштайн», будується й почне працювати. Питання енергетики сьогодні йде поруч із фінансовою кризою та дефіцитом зброї, тому має бути створений такий майданчик», – переконаний Президент.
Окрему увагу сторони приділили подальшому посиленню енергетичних санкцій проти рф. Зеленський, зокрема, закликав запровадити цінові обмеження на російський газ на додачу до цінових обмежень на нафту, а також обмежити постачання російського скрапленого газу до країн ЄС у межах наступного санкційного пакета, який необхідно затвердити якнайшвидше.
Як повідомлялося, раніше Президент Володимир Зеленський запропонував створити так званий фінансовий Рамштайн для підтримки фінансової стабільності України та відновлення зруйнованої російськими військами інфраструктури.
російська федерація з 10 жовтня масовано атакує українську енергетичну та іншу цивільну інфраструктуру ракетами і безпілотниками.