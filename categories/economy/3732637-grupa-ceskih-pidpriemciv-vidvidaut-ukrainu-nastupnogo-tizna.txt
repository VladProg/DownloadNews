Тридцять чеських підприємців відвідають Україну наступного тижня для обговорення питань співробітництва.

Про це заявив Прем’єр-міністр Чеської Республіки Петр Фіала на спільній з Президентом України Володимиром Зеленським пресконференції у п’ятницю в Празі, повідомляє власний кореспондент Укрінформу.
«Наступного тижня 30 підприємців відвідають Україну», - сказав Фіала.
Він уточнив, що в групу увійдуть представники енергетичного, транспортного, медичного секторів тощо.
Разом з підприємцями до Києва прибуде уповноважений чеського уряду з питань відбудови України Томаш Копечний.
Чехія, за словами прем’єра, планує активно долучитися до повоєнної відбудови України. Він нагадав, що завдані російським агресором збитки є дуже великими, а РФ досі продовжує війну. Чеські підприємства, запевнив Фіала, готові долучитися до того, щоби після завершення війни «дійшло до справжнього оновлення України, їх інтерес до цього є насправді великий». Йдеться, зокрема, про відновлення енергетики, транспорту, зокрема, модернізацію Київського метро, залізниці тощо. Глава уряду сказав, що Чехія готова також підтримувати власні компанії, які працюватимуть з Україною.
Фіала також підкреслив, що Чехія підтримує плани Єврокомісії виділити 50 млрд євро на відбудову. Україна може покластися на допомогу з боку Європейського Союзу та його окремих держав, додав Фіала.
Відповідаючи на запитання кореспондента Укрінформу щодо замороження і подальшого використання російських активів для відновлення України, Фіала зазначив, що «це непроста тема як з правової, так і інших сторін». Але питання дискутується з європейськими партнерами, проводяться інтенсивні консультації щодо використання російських активів для якнайшвидшого відновлення України, додав він.
Фіала також дав високу оцінку просуванню України на шляху до ЄС і НАТО. Він висловив переконання, що «майбутнє України – в ЄС, у Північноатлантичному альянсі». Прага надасть максимальну допомогу «не лише тим, що відкриватиме двері», але й буде переконувати інших партнерів із розумінням поставитися до цих амбіцій Києва, а також допомагати проводити реформи, сказав прем’єр.
Як повідомлялося, Зеленський здійснює дводенний візит у Чехію.