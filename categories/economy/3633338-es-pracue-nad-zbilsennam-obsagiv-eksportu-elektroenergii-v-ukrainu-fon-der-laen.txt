Європейський Союз працює над збільшенням обсягів електроенергії для експорту в Україну, Молдову та інші країни Європи.

Про це заявила президент Європейської комісії Урсула фон дер Ляєн на міжнародній конференції «Солідарність з українським народом» у Парижі, передає Укрінформ.
«Європейський Союз працює над тим, щоб збільшити обсяг електроенергії, яку ми можемо продавати в Україну, Молдову та решту країн Європи. Це дуже важливо, оскільки потрібно підтримувати функціональність українських електромереж, попри російські бомби», - сказала фон дер Ляєн.
За її словами, нещодавно надано 40 великих генераторів для 30 лікарень у Донецькій, Дніпропетровській, Запорізькій, Миколаївській та Херсонській областях, а раніше 800 генераторів були доставлені по всій країні.
Фон дер Ляєн також нагадала, що від початку російського повномасштабного вторгнення в Україну ЄС та країни-члени надали Україні бюджетну підтримку на понад 19 мільярдів євро, і наразі вирішується питання про продовження фіндопомоги у 2023 році.
«Вчора ввечері погодили виділення 18 мільярдів євро для України. Це 1,5 мільярда євро кожного місяця, - це буде стабільний притік грошей, пряма бюджетна підтримка. Я вдячна прем’єр-міністру (Чехії Петру) Фіалі за лідерство в цих переговорах як головуючого в ЄС», - сказала президент Єврокомісії.
Вона також наголосила на необхідності координації міжнародних зусиль для прискорення та підвищення ефективності практичної допомоги для України.
«Вчора на зустрічі G7 ми вирішили започаткувати Платформу з відновлення разом з Україною, нашими міжнародними партнерами, міжнародними організаціями та фінансовими інституціями. Платформа почне працювати вже наступного місяця. Європейська комісія разом з Україною створять її секретаріат. Платформа дозволить надавати негайну допомогу просто зараз, і згодом ми будемо продовжувати роботу із сталої відбудови країни, яка сприятиме інвестиціям та реформам на шляху України до членства в ЄС», - зауважила президент Єврокомісії і закликала держави-учасниці конференції визначити контактних осіб і делегувати персонал для організації роботи секретаріату.
Крім того, за словами фон дер Ляєн, у межах так званого Паризького механізму буде створений спеціалізований транспортний хаб на території Польщі для вирішення логістичних завдань у доставленні в Україну енергетичної, гуманітарної та іншої допомоги.
«Ми створюємо новий хаб у Польщі, який набуде оперативної спроможності вже цього тижня. Він являє собою мережу складських приміщень, звідки товари будуть швидко доставлятися в Україну... Ми готові профінансувати як ці складські приміщення, так і транспорт з Польщі до України», - сказала фон дер Ляєн.
Вона також наголосила: "Ця агресивна війна путіна провалилася, головним чином, з двох причин. Перша – це мужність та стійкість українського народу, неймовірна і вражаюча. Друга причина – це вражаюча єдність міжнародного співтовариства. Тож залишаймося сильними у цій єдності. Ми будемо стояти поряд з Україною і будемо буквально нести для неї світло».
За її словами, росія навмисно обстрілює цивільну інфраструктуру, намагаючись паралізувати Україну на початку зими. «Вони (рф - ред.) намагалися зламати оборону (України - ред.) і зазнали важкого провалу. Зараз вони намагаються зламати ваш дух, але росія знову провалиться, тому що український дух незламний… Кожна людина в Україні шле нині один месидж для росії: українці не бояться, українці є вільними людьми, українці борються за свій суверенітет. І ми на вашому боці», - заявила президент ЄК.
Як повідомляв Укрінформ, у вівторок у Парижі відбувається міжнародна конференція «Солідарність з українським народом», організована спільно Францією та Україною. Мета зхаоду – об’єднати партнерів, донорів, багатосторонні інституції та неурядові організації, щоб надати підтримку українському народу.