Уряд удосконалив адміністрування акцизного податку на алкогольні напої та тютюнові вироби, встановивши нові ціни на акцизні марки.

Як передає Укрінформ, про це повідомляє пресслужба Міністерства фінансів.
"Кабінет Міністрів України затвердив зміни до Положення про виготовлення, зберігання, продаж марок акцизного податку та маркування алкогольних напоїв, тютюнових виробів і рідин, що використовуються в електронних сигаретах", - ідеться в повідомленні.
Зазначається, що метою акта є перегляд розміру плати за марки акцизного податку для алкогольних напоїв, тютюнових виробів та рідин, що використовуються в електронних сигаретах, для покриття витрат на їх виробництво, зберігання та реалізацію.
Постановою встановлено таку плату за одиницю марки акцизного податку: для алкогольних напоїв – близько 35 коп. (тобто вартість марки збільшилась лише на 16 коп. проти діючого розміру плати), а для тютюнових виробів, тютюновмісних виробів для електричного нагрівання (ТВЕН) – близько 16 коп. (або +7 коп. до діючого розміру плати).
Вартість марки акцизного податку не змінювалась із 2014 року.
У Мінфіні посилаються на інформацію підприємства-виробника про складові собівартості виготовлення марок акцизного податку. Так, необхідно врахувати збільшення у 2023 році вартості захищеного паперу в 2,1 раза порівняно з 2022 роком, зростання у 2023 році вартості виготовлення Банкнотно-монетним двором Національного банку України інтагліо-форм на 56%. Також зросли ціни на енергоносії, збільшилась складність та вартість логістичних операцій, послуг із технічного обслуговування та ремонту обладнання іноземного виробництва.
Як повідомляв Укрінформ, податкова реформа має на меті привести ставки акцизного податку до середніх європейських рівнів, що передбачає підвищення акцизів на тютюнові вироби, алкоголь та пальне.