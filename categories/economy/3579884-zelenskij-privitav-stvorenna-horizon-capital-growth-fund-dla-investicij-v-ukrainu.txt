Президент України Володимир Зеленський у режимі відеоконференції узяв участь у церемонії підписання документа про участь у фінансуванні фонду Horizon Capital Growth Fund IV. Це новий фонд, створений для інвестицій в українські компанії.

Підписання відбулося в офісі Міжнародної фінансової корпорації в Лондоні за участю міжнародних інвесткомпаній, передає Укрінформ з посиланням на сайт Глави держави.
“Фонд Horizon Capital Growth Fund IV, L.P., у який на першому етапі залучено 125 млн дол., підтримуватиме українських підприємців-візіонерів, котрі очолюють технологічні та експортоорієнтовані компанії, що швидко зростають. Це перший найбільший фонд для України, який був створений з 24 лютого, і перша така структура, що підтримає нашу державу після здобуття статусу кандидата в члени ЄС у червні поточного року. Решту коштів фонду – ще 125 млн дол. – буде залучено найближчим часом”, - ідеться в повідомленні.
Зеленський наголосив, що боротьба українців за свободу триває не тільки на передовій, але завдяки хоробрості військових на фронті є можливості, щоб трималися й інші “передові”, передусім - економічний фронт.
Зокрема, Зеленський у своєму відеовиступі подякував присутнім за увагу до України, розуміння, що інвестувати в українців, в їхні ідеї та компанії важливо.

“І краще інвестувати саме зараз. У час, коли інвестиції означають, що ви приєднуєтеся до нашої перемоги. І ми в ній впевнені. Боротьба за свободу триває не тільки на передовій. Завдяки хоробрості наших героїв на фронті є можливості, щоб трималися й інші “передові”, і, передусім, це економічний фронт. І це надзвичайно хороший сигнал для економічного фронту, що такі респектабельні інвестиційні гравці, як ви, підтримують Україну, цікавляться Україною”, - наголосив Зеленський.
За його словами, “фінансовий світ в результаті бачить - саме нам довіряють найсильніші”.
“Україна - це особливий потенціал. Саме тому, що росія і розпочала цю війну, росія краще за багатьох у світі зрозуміла, що розвиток українського потенціалу може означати повне заміщення російської частки на європейському і світовому ринках”, - наголосив глава Української держави.

Зеленський підкреслив, що стабільність - “це саме той елемент, який вже привносить і може привнести ще на значно більшому рівні українська участь у глобальних економічних відносинах”.
“Наш агросектор, наш потенціал виробництва, передусім машинобудування, сировинний сектор включно з видобутком рідкісних земельних елементів, наш газовий сектор включно зі зручними газовими сховищами на кордоні країн Європейського Союзу, наш сектор чистої зеленої енергетики, який має найбільший в регіоні потенціал для зростання - все це колосальні можливості, щоб гарантувати стабільність. Стабільність для Європи, стабільність для усіх макрорегіонів поруч, стабільність для кожного партнера, продовольчу, виробничу, енергетичну, отже - і соціальну”, - зазначив Зеленський.
Він наголосив, що “інвестуючи в Україну - інвестують у розвиток і ніколи - в руйнацію, співпрацюючи з нами - співпрацюють заради добробуту і завжди прибутково. І особливий акцент- це наш цифровий сектор”.

“Я дякую за ініціативу створити такий фонд - Horizon Capital Growth Fund IV, це дуже хороший початок. Я дякую за ініціативи пані Олені Кошарній і дякую всім, хто доєднався. Об’єктивна потреба в таких фондах в тисячу разів більша, ми це розуміємо, і я вірю, що цей фонд - це старт, правильний старт правильних інвестицій саме зараз і саме в Україну. В Україну, яка обов’язково отримає історичну, найважливішу перемогу нашого часу”, - зазначив Зеленський і запросив усіх присутніх відвідати Україну особисто.

Зазначається, що документ про участь у фінансуванні фонду Horizon Capital Growth IV підписали засновник та головний виконавчий директор Horizon Capital Олена Кошарна, керівний директор з питань прямих інвестицій та інвестиційних фондів Європейського банку реконструкції та розвитку Хассан Ель Хатіб, голова ради директорів Deutsche Investitions und Entwicklungsgesellschaft Роланд Сіллер, директор з питань приватного капіталу Нідерландського банку розвитку Яаап Рейкінг, голова ради директорів Швейцарського інвестиційного фонду для ринків, що розвиваються, Йорг Фріден, голова ради директорів Western NIS Enterprise Fund Денніс Джонсон, старший віце-президент з питань інноваційного фінансування The Rockefeller Foundation Марія Козловскі, керівний директор Міжнародної фінансової корпорації Махтар Діоп.
Фото: ОП