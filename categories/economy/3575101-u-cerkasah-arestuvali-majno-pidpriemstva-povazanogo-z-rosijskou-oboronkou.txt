Придніпровський суд Черкасах арештував власність підприємства, яке виконувало завдання російського оборонпрому.

Про це повідомляє прокуратура Черкаської області, передає Укрінформ.
Під час досудового розслідування було встановлено, що на території Черкаської області здійснює господарську діяльність низка підприємств, власником яких є громадянин рф. Зокрема, він є одноособовим власником одного підприємства зі статутним фондом 16,5 млн грн, яке володіє нерухомим майном у Черкаси загальною площею 7,3 тис. кв. м.
За версією прокуратури, зазначене українське підприємство упродовж 2016-2021 років активно співпрацювало із суб’єктами господарювання на території країни-агресора та здійснювало грошові перекази компаніям, розташованим на території рф, власником яких є той самий громадянин.
«За даними слідства ці російські підприємства виконують замовлення для оборонпрому російської федерації з вироблення зброї, її частин та боєприпасів до неї», - зазначають у прокуратурі.
Ухвалою суду на майно, яке належить громадянину росії, накладено арешт. Вирішується питання про передачу його до Агентства з розшуку та менеджменту активів.
Як повідомлялося, прокуратура передала в управління АРМА 49 земельних ділянок у Київській області загальною площею понад 500 гектарів, які належать громадянам росії.