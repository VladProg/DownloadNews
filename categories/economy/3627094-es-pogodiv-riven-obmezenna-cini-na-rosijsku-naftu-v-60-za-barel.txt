Рада ЄС ухвалила 3 грудня рішення про встановлення граничної ціни на нафту, що експортується росією, на рівні 60 дол. США за барель.

Як повідомляє Укрінформ, таку інформацію оприлюднили в суботу на сайті Європейської ради.
«Рада ЄС вирішила сьогодні встановити межу ціни на сиру нафту та нафтопродукти, добуті з бітумінозних корисних копалин (код CN 2709 00), які є російськими за походженням або експортуються з росії, у розмірі 60 доларів США за барель. Рівень цього обмеження ціни був встановлений у тісному співробітництві із Коаліцією з обмеження ціни та буде застосовуватися з 5 грудня 2022 року», – йдеться у повідомленні.
Як зазначається, обмеження ціни на російську нафту дасть змогу встановити ліміт на коливання ціни на підставі надзвичайних ринкових умов та різко зменшить доходи росії від торгівлі нафтою після того, як вона розпочала свою злочинну агресивну війну проти України. Таке обмеження ціни також покликане стабілізувати глобальні енергетичні ціни та водночас пом’якшити негативні наслідки для постачання енергії у треті країни.
Документ нагадує, що 6 жовтня 2022 року Рада ЄС ухвалила рішення, яке забороняє транспортування російської сирої нафти морським шляхом (з 5 грудня 2022 року) та продуктів нафтопереробки (з 5 лютого 2023 року) у треті країни, а також надання відповідної технічної допомоги, брокерських послуг, фінансування або фінансової допомоги у цих сферах.
За рішенням Ради ЄС, винятки для таких обмежень можуть бути в тому випадку, якщо сира нафта та продукти нафтопереробки російського походження будуть закуповуватися на рівні встановленого ліміту ціни, що погоджений Коаліцією з обмеження ціни, або за ціною, що є нижчою за цей ліміт.
Сьогоднішнє рішення Ради ЄС встановлює рівень ціни в розмірі 60 дол. США за барель, який дає право на такі винятки, та визначає перехідний період у 45 днів для кораблів, що транспортують сиру нафту російського походження, яка вже закуплена та завантажена на борт до 5 грудня 2022 року, та які мають прибути до кінцевих портів призначення до 19 січня 2023 року.
Оскільки показник щодо обмеження ціни може періодично переглядатися та уточнюватися, відповідно до розвитку ситуації на ринку, сьогоднішнє рішення Ради ЄС передбачає перехідний період у 90 днів після кожної зміни показника обмеження ціни для того, щоб дозволити всім операторам ринку адаптуватися до таких змін.
Порядок застосування показника обмеження ціни на російську нафту буде переглядатися щодва місяці, з огляду на розвиток ситуації на ринку, і буде встановлений щонайменше на 5% нижче середньої ринкової ціни на російську нафту та продукти нафтопереробки, що обраховуватиметься на основі даних Міжнародного енергетичного агентства.
Рада ЄС також передбачила «надзвичайний виняток», який дає змогу транспортувати нафту за ціною, що перевищує встановлений рівень обмеження ціни, для надання технічної допомоги, брокерських послуг, фінансування або фінансової допомоги, що стосуються транспорту, коли є необхідними негайні заходи з пом’якшення або запобігання ситуаціям, що можуть спричинити серйозний та масований негативний вплив на здоров’я людей та на збереження довкілля, або спричинені природним лихом.
«Перед фактом російської агресивної війни ЄС рішуче стоїть поряд з Україною і її народом та є непохитним у підтримці незалежності, суверенітету та територіальної цілісності України у межах її міжнародно визнаних кордонів», – наголошується в офіційному повідомленні Ради ЄС.
Рішення Ради ЄС щодо запровадження граничної ціни на російську нафту буде оприлюднене в Офіційному журналі ЄС.
Як повідомлялося, у відповідь на неспровоковану та жорстоку агресивну війну росії проти України ЄС вжив сім пакетів індивідуальних та секторальних економічних санкцій проти росії та найближчого оточення її президента путіна, а також наразі готує восьмий пакет обмежувальних заходів.
Встановлення граничної ціни на російську нафту є частиною таких обмежувальних заходів та має на меті істотно зменшити можливості кремля у фінансуванні його безглуздої, жорстокої та злочинної агресивної війни проти України.