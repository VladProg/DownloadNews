Український продовольчий експорт – це ключовий чинник стабільності продовольчих ринків, тому Українська держава працює з партнерами, щоб гарантувати продовольчу безпеку.

Про це повідомив Президент України Володимир Зеленський у вечірньому відеозверненні, передає Укрінформ.

Відео: Офіс Президента, Телеграм
«Український продовольчий експорт – це ключовий чинник стабільності продовольчих ринків. І працюємо з усіма нашими партнерами і в регіоні, і загалом у світі, щоб гарантувати продовольчу безпеку», - зазначив він.
Президент України повідомив, що завтра, 5 серпня, у місті Джидда, у Саудівській Аравії, почнеться зустріч радників глав держав і представників МЗС щодо Формули миру.
За його словами, будуть представлені багато країн, різні континенти, зокрема й держави Глобального Півдня.
«Це дуже важливо, бо в таких питаннях, як продовольча безпека, доля мільйонів людей в Африці, в Азії, в інших частинах світу безпосередньо залежить від того, наскільки швидким буде світ у реалізації Формули миру», - наголосив Зеленський.
Глава Української держави висловив вдячність Саудівській Аравії за наданий майданчик для переговорів.
Як повідомляв Укрінформ, друга зустріч на рівні радників з національної безпеки та політичних директорів щодо ключових принципів миру на основі Формули миру Президента України Володимира Зеленського відбудеться 5-6 серпня у Джидді, Саудівська Аравія.