Половина всіх видатків державного бюджету у 2024 році буде спрямована на безпеку й оборону.

Про це повідомив Прем’єр-міністр Денис Шмигаль під час засідання уряду, коментуючи ухвалений напередодні головний кошторис країни, передає кореспондент Укрінформу.
«Вчора Верховна Рада ухвалила Державний бюджет на 2024 рік - головний фінансовий документ країни. Документ, який дає розуміння, які пріоритети в нас будуть у наступному році та куди ми будемо направляти ресурси. Почну сьогодні з 9 основних фактів про бюджет, які дають це розуміння всім нашим громадянам, всім платникам податків, нашим партнерам та союзникам», - зазначив глава уряду.
Зокрема, за його словами, очікується, що зростання ВВП становитиме 4,6%, а інфляція буде близько 10%. Середньорічний курс долара становитиме 40,7 гривні, а також відбудеться зростання середньої зарплати до 21 800 гривень.
Доходи бюджету становитимуть 1 трлн 780 млрд грн. Передбачається, що громадяни та бізнес сплатять загалом 1 трлн 570 млрд грн податків.
«Важливий момент – загальний ресурс на безпеку та оборону становитиме 1 трлн 692 млрд грн. Тобто, коли ми говоримо, що кожна гривня платників податків іде на забезпечення нашої оборони, то це буквально кожна гривня, зібрана податками», - наголосив Прем’єр-міністр.
За його словами, загальні видатки бюджету становитимуть близько 3 трлн 350 млрд грн.
«Тобто дефіцит бюджету виходить 1 трлн 570 млрд грн і дорівнює практично тій самій сумі, яку ми збираємо податками», - резюмував Шмигаль.





Як повідомляв Укрінформ, Верховна Рада ухвалила у другому читанні та в цілому законопроєкт №10000 «Про Державний бюджет України на 2024 рік».