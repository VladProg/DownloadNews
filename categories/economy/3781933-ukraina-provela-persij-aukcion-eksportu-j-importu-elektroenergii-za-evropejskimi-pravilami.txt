"Укренерго" та румунський оператор системи передачі Transelectrica на першому спільному аукціоні з продажу доступу до міждержавного перетину розподілили пропускну спроможність на експорт 60 МВт, на імпорт - від 80 до 170 МВт у різні години.

Як передає Укрінформ, про це повідомив голова правління Укренерго Володимир Кудрицький у Фейсбуці.
"Укренерго почало продавати доступ до міждержавного перетину для експорту та імпорту електроенергії на спільних аукціонах. Стратегічно це черговий важливий крок до повноцінного членства в «енергетичному ЄС» та до майбутнього обʼєднання ринків. Але найголовніше для нашої енергетичної безпеки взимку - відкриття ще одного напрямку торгівлі електроенергією з ЄС", - написав Кудрицький.
Він повідомив, що в перший день спільних аукціонів за напрямками Україна – Румунія та Румунія – Україна розподілена пропускна спроможність на експорт 60 МВт, на імпорт – від 80 до 170 МВт у різні години.
Крім того, Укренерго очікує, що спільні аукціони з іншими країнами – Польщею, Словаччиною та Угорщиною – запрацюють на загальноєвропейській платформі JAO (Joint auctioning Office) з початку 2024 року. Українська сторона виконала всі необхідні для цього умови; зараз очікуємо рішень регуляторів країн-сусідів.
Як повідомлялося, 25 серпня НКРЕКП погодила правила розподілу міждержавних перетинів з Румунією на спільних аукціонах. Функцію платформи, на якій відбуватиметься розподіл із цією країною, виконує аукціонний офіс НЕК "Укренерго".