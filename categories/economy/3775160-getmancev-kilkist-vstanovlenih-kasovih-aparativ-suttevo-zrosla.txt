Наприкінці вересня – на початку жовтня суттєво збільшилася кількість встановлених підприємцями касових апаратів.

Про це голова Комітету Верховної Ради з питань фінансів, податкової та митної політики Данило Гетманцев (парламентська фракція "Слуга народу") повідомив у коментарі Укрінформу.
"Ще немає перших результатів (перевірок порядку проведення розрахункових операцій, які стартували з 1 жовтня - ред.), але ми побачили наприкінці вересня – на початку жовтня істотне збільшення кількості РРО – приблизно більше, ніж на 50 тисяч збільшилася кількість", – сказав Гетманцев.
Він висловив думку, що всі, кому необхідно було встановити РРО, уже зробили це.
"Я думаю, що перші результати перевірок будуть за місяць – два. І вони будуть точно не в обсязі нарахованих штрафів, а в детінізації економіки", – додав народний депутат.
Як повідомляв Укрінформ, 30 липня Верховна Рада ухвалила закон №8401, який повертає систему оподаткування у довоєнний стан. Документом передбачено, зокрема, відновлення з 1 жовтня 2023 року відповідальності за порушення у сфері застосування реєстраторів розрахункових операцій (РРО).