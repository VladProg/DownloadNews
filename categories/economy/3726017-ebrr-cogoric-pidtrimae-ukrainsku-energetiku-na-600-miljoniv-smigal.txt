Європейський банк реконструкції та розвитку підтримає українську енергетику на 600 млн євро вже цього року.

Як передає Укрінформ, про це Прем’єр-міністр України Денис Шмигаль повідомив у Телеграмі.
Прем’єр зазначив, що у середу, 21 червня, було підписано низку меморандумів між Банком та «Укргідроенерго», «Укренерго» і «Нафтогазом».

«Посилюємо газовий сектор України. Меморандум ЄБРР із «Нафтогазом» передбачає три головні напрямки співпраці: формування стратегічних запасів природного газу, інвестиції для декарбонізації та зменшення викидів метану, інвестиції для підвищення енергоефективності», - заявив Шмигаль.
Прем’єр-міністр також повідомив про новий етап співпраці з ЄБРР в галузі гідроенергетики.
«Банк надасть допомогу у відновленні та модернізації гідроелектростанцій, посиленні їх надійності та ефективності. Після звільнення території Каховського водосховища плануємо розробку дорожньої карти реконструкції ГЕС», - заявив він.
Також Шмигаль зауважив, що ЄБРР підтримає «Укренерго». «Мета - дати компанії ресурси для покриття критичних витрат. Зокрема, із забезпечення стабільної та безперебійної передачі й диспетчеризації електроенергії. Для Уряду важливо якнайшвидше здійснити комплекс заходів із відновлення, щоб максимально убезпечити електроенергетичну інфраструктуру», - заявив він.
Як повідомлялось, ЄБРР, відносини якого з Україною налічують вже понад тридцять років, і який не лише працює над реалізацією інвестиційних проєктів, а й надає українським органам влади допомогу в реалізації реформ, значно збільшив свою підтримку після початку російського вторгнення у лютому минулого року та пообіцяв інвестувати €3 млрд у 2022-2023 роках. Банк також готовий підтримувати відбудову подальшим фінансуванням і ноу-хау та вже одержав у травні дозвіл Ради керуючих на підготовку до потенційного збільшення капіталу до кінця року з метою надання максимальної підтримки Україні.
Фото: Денис Шмигаль / Телеграм