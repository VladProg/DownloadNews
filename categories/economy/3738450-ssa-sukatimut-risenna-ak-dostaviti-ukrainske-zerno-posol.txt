Поки Росія загрожує глобальному постачанню продовольства, Сполучені Штати продовжуватимуть шукати рішення, як доставити українське зерно у світ.

Про це заявила посол США в Україні Бріджит Брінк у Твіттері, передає Укрінформ.
«Нові обурливі напади на Миколаїв та, вже третю ніч поспіль, на Одесу, її порт та зернову інфраструктуру продовжують жорстокість Росії щодо українців та повну зневагу до людей у всьому світі, які залежать від продовольства, що постачається через це портове місто», - зазначила посол.
Брінк зауважила, що Сполучені Штати щойно оголосили про надання більшої підтримки українській протиповітряній обороні, щоб допомогти Україні захистити себе, додавши, що поки Росія загрожує глобальному постачанню продовольства, ми продовжуватимемо шукати рішення, як доставити українське зерно у світ.
Як повідомляв Укрінформ, Міністерство оборони США в середу офіційно заявило про виділення нового пакета військової допомоги Україні, який містить десятки найменувань озброєння, техніки й іншого обладнання.