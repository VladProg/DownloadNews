Фонд державного майна протягом 12-16 грудня провів 19 приватизаційних аукціонів, за результатами яких до бюджету надійшло 100 млн грн.

Як передає Укрінформ, про це повідомляє пресслужба ФДМУ.
«Протягом 12-16 грудня Фонд держмайна провів 19 приватизаційних аукціонів. Загалом переможці торгів запропонували за державні активи 100 млн грн. Це в 11 разів більше за загальну суму стартових цін», - йдеться в повідомленні.
Зазначається, що найзапекліші торги відбулися за багатоповерхівку, яка належить державному підприємству «Дніпропетровськавтотранссервіс». За неї змагалися 9 учасників. Переможець зголосився заплатити 91 млн, що у 17 разів більше за стартову ціну.
Цього тижня, 19-25 грудня, Фонд держмайна планує 28 аукціонів малої приватизації. Серед виставлених лотів – 50% державного пакету акцій ПАТ «Машинобудівне виробниче об’єднання «Оріон» в Одесі, стартова ціна якого – 6,85 млн грн.
Як повідомлялось, об’єкти критичної інфраструктури, які знаходяться в управлінні Фонду державного майна, зазнали 35 ворожих обстрілів. Внаслідок цього завдано збитків майже на 2 млрд грн.