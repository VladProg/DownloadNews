Президент Володимир Зеленський повідомив, що наша держава об’єднує партнерів навколо гуманітарної ініціативи «Зерно з України» та анонсував новини незабаром.

Як передає Укрінформ, про це Глава держави заявив у вечірньому відеозверненні.

Відео: Офіс Президента, Телеграм
«Провів сьогодні також нараду з міжнародниками уряовцями щодо підготовки вже другого саміту нашої глобальної важливої гуманітарної ініціативи «Зерно з України»», - зазначив Зеленський.
Він наголосив, що «Україна не лише зберігає свою роль гаранта глобальної продовольчої безпеки, наш морський експорт новим коридором вже досяг майже 4 мільйони тонн вантажів».
«Але ми пам’ятаємо, що можемо дати більше стабільності світу, допомагаючи продовольством тим, хто його потребує, зокрема у країнах Африки. Об’єднуємо партнерів навколо такої нашої гуманітарної ініціативи. Новини незабаром», - додав Президент.
Також він повідомив, що сьогодні зустрівся із журналістами з країн Африки.
«Великою групою, 11 країн континенту, різні частини Африки, провідні медійники. Я дякую за увагу до України і вірю, що у захисті від агресії, у захисті міжнародного права світова більшість завжди буде з Україною», - наголосив Зеленський.
Як повідомлялося, заступник керівника Офісу Президента Ігор Жовква під час розмови із заступником генерального директора Ради національної безпеки Республіки Філіппіни Нестором Геріко запропонував приєднатись до гуманітарної ініціативи «Зерно з України».
Фото: Мінагро