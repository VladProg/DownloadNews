Литовська митниця з 5 червня посилить контроль за товарами, на які поширюються експортні заборони й обмеження та які експортуються до третіх країн через територію Російської Федерації та/або Білорусі або перевозяться транзитом через ці країни.

Як передає Укрінформ, про це повідомляє Delfi.
"Насамперед рекомендуємо представникам бізнесу в усіх випадках проводити ретельну перевірку перед експортом підсанкційних товарів, прийманням їх до перевезення, наданням логістичних послуг або послуг з митного декларування та переконатися, що товари перевозитимуться лише транзитом через територію Російської Федерації та/або Білорусі та що вони не призначені для використання в Російській Федерації або в Білорусі, не продаються і не постачаються будь-якій фізичній або юридичній особі, суб'єкту або організації в Російській Федерації або Білорусі", - йдеться у повідомленні, поширеному митницею у середу.
У литовській митниці заявили, що такі дії вживаються у відповідь на нетипове зростання торгівлі з окремими третіми країнами та з метою запобігання можливому обходу санкцій.
За відсутності необхідних доказів або затримки з їх поданням до митниці Литви товари не будуть випущені з Євросоюзу, а триваліша перевірка обставин їх перевезення може, як прогнозується, призвести до небажаних простоїв транспортних засобів.
Як повідомляв Укрінформ, Європейський Союз рішуче налаштований забезпечити ефективність економічних санкцій проти Росії та унеможливити їх обхід за допомогою третіх країн, ці зусилля будуть в основі 11-го пакета санкцій.