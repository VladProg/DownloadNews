ДП «НАЕК «Енергоатом» уклало угоду із CAMECO, одним із найбільших у світі виробників природного урану, про забезпечення стабільного постачання ядерного палива на 2024-2035 роки.


Як передає Укрінформ, про це повідомляє Енергоатом у Телеграмі.
Зазначається, що 19 березня 2023 року в Лондоні президент Енергоатома Петро Котін та президент і головний виконавчий директор CAMECO Тім Гітцель підписали двосторонні контракти щодо розширення поточної співпраці між компаніями.

«У межах першої угоди CAMECO впродовж 2024 - 2035 років на 100% задовольнятиме потреби Енергоатома в гексафториді природного урану (UF6), постачаючи його та послуги з конверсії урану для реакторів Рівненської, Хмельницької й Південноукраїнської АЕС. Відповідну можливість передбачено і для Запорізької атомної електростанції після її повної деокупації», – йдеться у повідомленні.

Другий підписаний договір передбачає продаж Енергоатомом Канаді всього урану, який видобувається в Україні на вітчизняному СхідГЗК. Конверсію українського урану забезпечить CAMECO.
Котін наголосив, що підписані угоди надважливі для України, адже з моменту повномасштабного вторгнення росії компанія розірвала всі договори на постачання ядерного палива з рф. З огляду на ситуацію на світовому ринку та наявний дефіцит конверсійних потужностей, додав він, підписання контрактів гарантує стабільність у забезпеченні ядерним паливом.
Крмі того, підписання цих двох контрактів відкриває шлях до укладення третього – про конкретні обсяги постачання уранового продукту. Такий документ буде підготовлений та підписаний протягом найближчого місяця.
«Розвиток вітчизняної ядерної енергетики можливий лише завдяки співпраці з нашими міжнародними партнерами. І сьогодні, в умовах варварського нападу росії, зокрема й на нашу енергетичну інфраструктуру, посилення співробітництва з CAMECO є надзвичайно важливим для досягнення енергетичної незалежності України», - наголосив Котін.
Як повідомлялося, CAMECO є одним із найбільших у світі виробників природного урану та надавачем послуг з його конверсії. За підсумками 2021 року частка компанії в загальносвітовому виробництві урану становила 9%.
Фото: Енергоатом