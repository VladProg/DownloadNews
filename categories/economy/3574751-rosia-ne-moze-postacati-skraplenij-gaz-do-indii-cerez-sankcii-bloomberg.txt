Поставки російського скрапленого газу до Індії припинилися після того, як дочірня компанія російського газпрому Gazprom Germania GmbH була націоналізована Німеччиною в рамках санкцій проти рф за її вторгнення в Україну.

Про це повідомляє Bloomberg, передає Укрінформ.
Повідомляється, зокрема, що всі законтрактовані поставки російського скрапленого газу були скасовані після того, як у квітні німецький уряд націоналізував компанію Gazprom Germania GmbH, і наразі ця компанія не займається постачанням газу, а лише виплачує штрафні санкції за контрактами.
Зазначається, що, внаслідок націоналізації німецької «дочки» газпрому урядом ФРН, найбільша газова компанія Індії GAIL втратила контракт на постачання скрапленого газу з росії, який набрав чинності у 2018 році і був розрахований на 20 років.
Після скасування поставок російського газу компанія GAIL була змушена звернутися до інших ринків і забронювала поставки газу на жовтень - листопад за вдвічі більшою ціною, ніж у відповідний період минулого року.
Як повідомляв Укрінформ, уряд Німеччини створив холдинг для націоналізації німецької філії газпрому, перейменувавши її з Gazprom Germania GmbH на Securing Energy for Europe Holding GmbH.