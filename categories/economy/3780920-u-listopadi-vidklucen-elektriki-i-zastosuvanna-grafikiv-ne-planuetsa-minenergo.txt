Міністерство енергетики спростовує інформацію про застосування планових відключень електроенергії у листопаді.

Як передає Укрінформ, про це повідомляє пресслужба міністерства.
"Обмеження побутових споживачів не передбачається в жодному з регіонів України. Звертаємо вашу увагу на те, що інформація про нібито відключення є частиною інформаційної війни з боку країни-терориста Росії. Із закінченням минулого ОЗП цю інформацію намагались поширювати різні псевдоексперти. Проте відключень не відбулося ані в березні, ані у жовтні", - йдеться у повідомленні.
Зазначається, що взимку працюватимуть усі блоки атомних електростанцій, що розташовані на підконтрольній території України. За потреби у роботу запускатимуться й додаткові потужності інших електростанцій.
Водночас, у соцмережах було поширено інформацію
із посиланням на заяву одного з народних депутатів України про те, що нібито у листопаді будуть застосовуватись графіки обмежень споживання електроенергії.
"Наголошуємо: відключення можливі виключно у разі масованих ворожих обстрілів, і, як наслідок, пошкоджень енергетичного обладнання", - підкреслили в Міненерго.
Як повідомлялося, штаб з ліквідації наслідків воєнної надзвичайної ситуації в енергетиці перевірив готовність операторів системи розподілу електроенергії до зимових обстрілів.