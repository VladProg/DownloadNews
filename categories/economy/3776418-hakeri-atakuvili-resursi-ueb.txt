Українська енергетична біржа зазнала одного із наймасштабніших нападів на свої онлайн-ресурси.

Як передає Укрінформ, про це повідомляє пресслужба УЕБ.
"20 жовтня 2023 року, з 10-ї години, на онлайн ресурси Української енергетичної біржі здійснено чергову хакерську атаку. Це один з найбільших за масштабом напад, перший був здійснений 24 лютого 2022 року", - йдеться у повідомленні.
Крім того, в останні два дні УЕБ зафіксувала масовану фішингову атаку на електронні скриньки співробітників біржі.
"Станом на 12 годину атака продовжується, але на роботу наших сервісів це не вплинуло, всі торги та аукціони відбуваються у звичному режимі та за графіком", - зазначається у повідомленні.
Як повідомлялося, упродовж січня – червня 2023 року фахівці з реагування на комп’ютерні надзвичайні події CERT-UA опрацювали 762 кіберінциденти; всі кібератаки вдалося відбити.