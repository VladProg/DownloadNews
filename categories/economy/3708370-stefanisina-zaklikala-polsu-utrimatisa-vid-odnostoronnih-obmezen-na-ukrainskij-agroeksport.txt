Віцепрем'єрміністр з питань євроінтеграції Ольга Стефанішина закликала міністра з питань ЄС Польщі Шимона Шинковського вель Сенка утриматися від односторонніх обмежень на експорт української агропродукції.

Про це вона повідомила в ефірі телемарафону «Єдині новини», передає кореспондент Укрінформу.
Стефанішина поінформувала, що під час зустрічі міністрів у справах ЄС країн Веймарського трикутника обмінялася думками з польським колегою стосовно проблем, пов'язаних з експортом української аграрної продукції та односторонніх обмежень, запроваджених польською стороною. «Я підтвердила, що ми вважаємо неприпустимим продовження будь-яких заборон, і поінформувала про домовленість з Європейською комісією про створення майданчика для консультацій і про те, що ми закликаємо утриматися від будь-яких обмежень, які стосуються України, щоб не підігрувати російській пропаганді», - сказала Стефанішина.
Як повідомлялося, Президент Володимир Зеленський під час спільного брифінгу з главою Європейської комісії Урсулою фон дер Ляєн у Києві 9 травня заявив, що Україна очікує від Євросоюзу оперативного зняття всіх обмежень щодо експорту агропродукції.
Європейська комісія 2 травня оголосила про запровадження "виключних та тимчасових" запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини. Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України – і будуть чинними до 5 червня 2023 року.
Стефанішина 12 травня взяла участь у зустрічі міністрів у справах Європейського Союзу країн Веймарського трикутника, яка відбулась в польському місті Познань.