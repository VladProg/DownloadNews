Міністр закордонних справ України Дмитро Кулеба під час візиту до Гани відкрив бізнес-форум за участі близько 20-ти українських і ганійський компаній.

Про це повідомила пресслужба МЗС, передає Укрінформ.
Зазначається, що компанії-учасники форуму представляли сфери металургії, машинобудування, фармацевтики, сільського господарства, виробництва продуктів харчування та напоїв, будівництва, відновлюваної енергетики, IT-послуг.
«Під час переговорів з керівництвом Гани ми досягли політичної домовленості про суттєву активізацію економічної співпраці. Йдеться насамперед про збільшення обсягів торгівлі та нові проєкти в сільськогосподарському секторі», - сказав Кулеба.

У рамках бізнес-форуму відбулося підписання меморандуму про співпрацю між Радою експортерів та інвесторів при МЗС України і Торговельно-промисловою та сільськогосподарською палатою Гани.
За даними Державної служби статистики України, у 2021 році обсяг торгівлі товарами між двома країнами становив 300,058 млн дол. США. Експорт товарів склав 171,6 млн дол. США (зріс на 110,5% у порівнянні з аналогічним періодом 2020 року). Імпорт товарів склав 128,4 млн дол. США (скоротився на 3,8% у порівнянні з аналогічним періодом 2020 року).
Як повідомлялося, міністр закордонних справ Дмитро Кулеба здійснює перше в історії української дипломатії турне глави МЗС України країнами Африки.
Фото: МЗС