У Державному аграрному реєстрі стала доступною подача заявок для включення українських агропідприємців до переліку верифікованих експортерів.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що для включення в перелік верифікованих експортерів, підприємець, має зареєструватись у Державному аграрному реєстрі, якщо він там ще не зареєстрований. Також підприємець має отримати лист-підтвердження з банку щодо проведення успішної експортної операції. Після цього потрібно подати заявку в ДАР, де вказати код платника ПДВ та додати сканкопію листа з банку.
Рішення про включення в перелік експортерів ухвалюється протягом 3 робочих днів після подачі заявки.
Як повідомляв Укрінформ, Кабінет Міністрів України ухвалив постанову «Про реалізацію експериментального проекту з верифікації суб’єктів агропромислового комплексу в умовах воєнного стану», відповідно до якої в Україні буде сформований перелік верифікованих суб’єктів агропромислового комплексу, які здійснюють експорт товарів. Зокрема, зернових, олійних і продуктів переробки.
Нові правила повинні унеможливити зловживання та порушення законодавства під час експорту агропродукції. А також захистити права агропідприємців, які дотримуються законодавства щодо експорту.