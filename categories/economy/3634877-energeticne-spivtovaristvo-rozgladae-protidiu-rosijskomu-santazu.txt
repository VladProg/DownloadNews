Під час засідання Ради міністрів Енергетичного співтовариства у Відні в четвер основна увага приділятиметься енергетичній безпеці та протидії енергетичному шантажу з боку росії.

Про це в коментарі Укрінформу заявив директор секретаріату Енергетичного співтовариства Артур Лорковський.
«Питання енергетичної безпеки займатиме важливе місце на порядку денному Ради міністрів у четвер, і протидія енергетичному шантажу з боку росії буде в центрі уваги», - сказав Лорковський.
Він наголосив, що рішуча відповідь всього Енергетичного співтовариства полягає у тому, «щоб якомога швидше імплементувати пакет REPowerEU, який, зокрема, передбачає поетапне позбавлення залежності від російського газу, прийняття амбітних кліматичних та енергетичних цілей, поєднання попиту на газ та спільних закупівель газу, а також прискорення інтеграції ринків електроенергії».
Окремо директор секретаріату Енергетичного співтовариства похвалив ухвалені раніше рішення стосовно цінових та інших обмежень на європейському і світовому ринках для російських енергоносіїв. За його словами, обмеження ціни на російську нафту, яке почало діяти 5 грудня 2022 року, «стримає різке зростання цін, спричинене надзвичайними ринковими умовами, а також значно зменшить доходи, які росія отримує від продажу нафти». «Це також сприятиме стабілізації світових цін на енергоносії та пом'якшенню негативних наслідків для постачання енергоносіїв до третіх країн», - додав він.
Як повідомлялося, у четвер, 15 грудня, у Відні проходить 20 засідання Ради міністрів Енергетичного співтовариства. У 2022 році в цій міжнародній організації головує Україна.