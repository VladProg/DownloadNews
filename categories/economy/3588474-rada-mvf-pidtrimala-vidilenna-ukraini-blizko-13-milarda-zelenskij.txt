Виконавча рада Міжнародного валютного фонду підтримала виділення Україні близько 1,3 мільярда доларів у межах інструменту Rapid Financing Instrument.

Про це повідомив Президент Володимир Зеленський у Твіттері, передає Укрінформ.
"Щойно виконавча рада МВФ підтримала виділення Україні близько $1,3 млрд у межах Rapid Financing Instrument. Гроші сьогодні підуть в Україну", - написав глава держави.
Він подякував главі МВФ Крісталіні Георгієвій та виконавчій раді Фонду за підтримку.
Як повідомлялося, Рада виконавчих директорів Міжнародного валютного фонду 30 вересня затвердила розширення інструментів антикризового фінансування, що дасть змогу Україні звернутися за новим траншем у межах інструменту Rapid Financing Instrument (RFI).
RFI надає можливість швидкого доступу до фінансової допомоги тим країнам, у яких виникли термінові потреби для збалансування платіжного балансу, зокрема внаслідок воєнних конфліктів.
Прем’єр-міністр Денис Шмигаль на засіданні уряду 27 вересня заявив, що Україна має домовленість з МВФ про початок роботи над новою спеціальною програмою. Місія МВФ розпочне роботу вже у жовтні цього року.