Міжнародній спільноті варто запровадити санкції проти атомного сектора рф, що продовжує заробляти кошти, які йдуть на фінансування війни проти України.

Як повідомляє Укрінформ, про це в інтерв’ю Bloomberg заявив міністр енергетики України Герман Галущенко.
“Важливо мати санкції проти атомного сектора рф. Ми розуміємо пов’язані із цим складнощі, але слід бодай розпочати запроваджувати санкції проти цієї галузі”, - зазначив Галущенко.
Він також наголосив на доцільності посилення уже запроваджених санкцій проти росії, аби позбавити кремль можливості обходити їх.
“Важливість санкцій полягає не у самому факті їх наявності - санкції мусять бути ефективними. Якщо санкції дозволяють росіянам заробляти, то ці гроші вони використовують на виробництво зброї, з якої вбивають більше українців. Треба визнати існування цього очевидного кола. Тож наше завдання - не дати їм уникати санкцій”, - сказав міністр.
Окрім того, Галущенко прокоментував можливе зниження стелі цін на російську нафту. За його словами, 30 доларів за барель є справедливою ціною.
Як повідомляв Укрінформ, Герман Галущенко перебуває з офіційним візитом у Брюсселі, де зустрічається із керівництвом Євросоюзу.
Фото: Міненерго