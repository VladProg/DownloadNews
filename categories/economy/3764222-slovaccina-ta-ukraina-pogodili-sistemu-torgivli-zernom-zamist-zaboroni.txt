Міністри сільського господарства Словаччини та України домовилися створити систему ліцензування торгівлі зерном, що дасть змогу скасувати заборону на імпорт чотирьох українських товарів до Словаччини.

Як передає Укрінформ, про це йдеться у заяві міністерства сільського господарства Словаччини, наданій агентству Reuters.
Також зазначається, що Україна погодилася зупинити скаргу, яку вона подала проти Словаччини до Світової організації торгівлі (СОТ).
"(Міністри – ред.) домовилися про створення системи торгівлі зерном на основі видачі та контролю ліцензій. Поки ця система не запрацює і не буде повністю протестована, заборона на імпорт чотирьох товарів з України залишається в силі", - йдеться в електронному листі словацького міністерства.
Водночас у відомстві не повідомили подробиць того, як працюватиме система ліцензування.
Напередодні міністр аграрної політики та продовольства України Микола Сольський обговорив з міністром сільського господарства та розвитку села Словацької Республіки Йозефом Бірешем питання експорту української агропродукції.
Як повідомлялось, 15 вересня 2023 року Європейська комісія вирішила не продовжувати заборону на ввезення аграрної продукції з України. При цьому в Єврокомісії зазначили, що Україна має вжити заходів, щоб запобігти будь-яким викривленням ринку в сусідніх державах-членах.
Водночас цього ж дні Словаччина, Польща та Угорщина в односторонньому порядку запровадили національну заборону на імпорт сільськогосподарських товарів з України. Після цього Україна подала до СОТ позови проти цих країн.
У Мінагрополітики 19 вересня повідомили, що Кабінет міністрів схвалив нову процедуру експорту кукурудзи, ріпаку, соняшнику та пшениці, відповідно до якої потрібно отримати ліцензію Мінекономіки за погодженням з Мінагрополітики, щоб постачати ці культури до п'яти держав - членів Європейського Союзу, що межують з Україною.
Фото: ANSA/EPA