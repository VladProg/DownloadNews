Фонд державного майна потрібно трансформувати в інвестиційного оператора, щоб іноземні інвестори обирали його як партнера в Україні.

Таку думку висловив голова ФДМУ Рустем Умєров, повідомляє Укрінформ із посиланням на пресслужбу Фонду.

«Давайте зробимо трансформацію Фонду держмайна в драйвер економічного зростання. Зашиємо сюди іншу філософію, щоби Фонд робив внесок у створення нової України. Що потрібно зробити з ФДМУ? Потрібно зробити з нього інвестиційного оператора, щоб іноземні інвестори обрали його як партнера в Україні», - зазначив очільник відомства.
За його словами, у Фонду є привабливе майно, серед якого низка малих майнових комплексів, які можуть стати корисним малому і середньому бізнесу, близько 7,6 млн квадратних метрів державної нерухомості та понад 50 тис. гектарів земель.
Умєров уточнив, що ФДМУ разом із Міністерством аграрної політики та продовольства вже планує зробити земельний банк. Зокрема, об'єднати всі землі, які є під управлінням держави, після чого запропонувати інвесторам їх орендувати.
Таке рішення дозволить перетворити ФДМУ на один із драйверів економічного зростання.
«Зараз наша стратегія в тому, щоб продати 80% того майна, що є. Фонд поки що не управляє всім державним майном, яке є в країні. Є десь 3600 державних підприємств або установ, з яких 80-90%, на жаль, не працюють. І вони розподілені між приблизно сотнею державних управителів», - додав очільник Фонду.
Як повідомлялось, комітет ВР з питань фінансів, податкової та митної політики рекомендував парламенту прийняти за основу та в цілому законопроєкт щодо спрощення приватизації державного і комунального майна, яке перебуває у податковій заставі (реєстр. №8045).


Фото: qha.com.ua