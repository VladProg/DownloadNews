Реалізація спільних сільськогосподарських проєктів між Україною і ЄС дозволить стабілізувати або навіть суттєво знизити глобальні ціни на продовольство.

Про це у Брюсселі на пресконференції за підсумками Ради міністрів ЄС із сільського господарства та рибальства заявив міністр аграрної політики та продовольства України Микола Сольський, повідомляє кореспондент Укрінформу.
«Наші пропозиції зрозумілі й конкретні, вони стосуються будівництва олійного трубопроводу від України до польського порту Гданськ, збільшення кількості залізничного та автотранспорту в Європі для спільного бізнесу, будівництва кількох термінальних перевантажувальних комплексів на кордоні між Україною та європейськими країнами. Реалізація цих заходів зробить такі транспортні коридори постійними. Це, як мінімум, стримає зростання цін в Європі, поглибить зв’язки між українським та європейським бізнесом, відкриє нові проєкти в переробці, й не лише там», - зазначив урядовець.
Він повідомив, що Україна просить європейських партнерів про випуск більшої кількості зерновозів, а також автомобільних траків із причепами для перевезення зерна. При цьому Україна просить надати компенсацію на кожну таку машину у 50% від вартості, аби мати змогу придбати їх більше. Збільшення кількості таких зерновозів на третину - з 12 тисяч одиниць до 16 тисяч - дозволить наростити перевезення зерна на 10-20 мільйонів тонн на рік для подальшого транспортування через європейські порти.
«Щодо перевантажувальних терміналів. Ми пропонуємо побудувати не менше п’яти терміналів на кордонах України з Румунією, Угорщиною, Словаччиною і Польщею. Вартість кожного – приблизно 25-30 мільйонів доларів. Вартість олійного трубопроводу наразі обраховується, тому що вона залежить від маршруту та ландшафту, де він будуватиметься», - пояснив Сольський.
За його словами, російська агресія та поточна ситуація в Україні є важливим, але не єдиним серед факторів, що впливають на зростання продовольчих цін. На це впливає також ситуація в південній та центрально-південній Європі, посухи та рівень врожайності - у першу чергу кукурудзи. Серед інших чинників - урожайність у США та рівень споживання в різних регіонах світу, наприклад, прагнення низки арабських та азійських країн створити зернові запаси.
Усі ці фактори впливають на зростання глобальних цін на продовольство, наголосив міністр. Але подальше збільшення можливостей для вивезення зерна з України через Європу зможе стабілізувати або навіть зменшити їх.
Як повідомлялося, після початку повномасштабного вторгнення росія заблокувала чорноморські порти України, внаслідок чого на експорт не надійшли понад 20 мільйонів тонн збіжжя. Завдяки «зерновій» ініціативі ООН та підписаним у Стамбулі домовленостям міжнародному співтовариству вдалося поновити вивезення українського зерна для споживачів чорноморськими транспортними маршрутами.
Водночас Європейський Союз організував так звані «коридори солідарності» на кордонах з Україною для вивезення зерна суходолом - з використанням залізничного, автомобільного, а також річкового транспорту.
Ці кроки дозволили транспортувати мільйони тонн українського зерна та знизити загрозу голоду в найуразливіших країнах Африки та Азії.