Єврокомісія і Польща, Словаччина, Угорщина, Румунія, Болгарія досягнули згоди щодо заборони на ввезення на ринки цих країн ЄС пшениці, кукурудзи, ріпаку, соняшнику й олії з України.

Про це на пресконференції заявив прем'єр-міністр РП Матеуш Моравецький, передає кореспондент Укрінформу.
“Ми щойно домовилися з Європейським Союзом щодо заборони імпорту тих сільськогосподарських продуктів, які, перш за все, призвели до дестабілізації на польському ринку, в основному зернових та кукурудзи”,- заявив Моравецький.
Він додав, що нещодавно говорив з цього приводу з віцепрезидентом Єврокомісії Валдісом Домбровскісом.
За його словами, «найближчими днями» буде підписано угоду між Єврокомісією і п’ятьма країнами ЄС у справі імпорту сільськогосподарської продукції з України.
За інформацією RMF24, угода між Єврокомісією і п’ятьма країнами ЄС передбачатиме, що ці країни відмовляться від блокування на національному рівні ввезення усієї сільськогосподарської продукції з України. Натомість буде запроваджено європейську заборону на ввезення з України пшениці, кукурудзи, ріпаку, соняшнику й олії. Видання зазначає, що заборона стосуватиметься 90% від усього українського імпорту.
Як повідомлялося, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Єврокомісія запропонувала пакет допомоги для фермерів з країн, що межують з Україною, який включає фінансову допомогу та інші заходи.
Моравецький також заявляв, що Польща звернеться до Єврокомісії з проханням перевірити порушення на ринку у зв’язку із ввезенням і інших видів української сільськогосподарської продукції, зокрема м’яса птиці, молока та яєць.