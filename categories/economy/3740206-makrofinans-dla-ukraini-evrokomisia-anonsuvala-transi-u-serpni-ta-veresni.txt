Після оголошення про надання Україні чергового траншу в обсязі €1,5 млрд з пакета макрофінансової допомоги «плюс» (МФД+) Єврокомісія оголосила про рішення здійснити чергові перерахування в серпні та у вересні 2023 року, з огляду на прогрес України на шляху реформ навіть в умовах війни.

Про це сьогодні у Брюсселі під час брифінгу для преси заявила речниця Європейської комісії з питань економіки та фінансів Верле Нуйтс (Veerle Nuyts), повідомляє кореспондент Укрінформу.
«Сьогоднішнє перерахування було здійснено після висновку Європейської комісії, що Україна продовжує досягати задовільного прогресу у зміцненні верховенства права та фінансової стабільності, у покращенні функціонування газової системи та у сприянні кращому бізнес-клімату. В результаті цих досягнень будуть здійснені ще два подальші місячні платежі для України, кожен в обсязі €1,5 мільярда, у серпні та у вересні», - зазначила речниця Єврокомісії.
Вона нагадала, що транш у €1,5 мільярда, що був перерахований сьогодні, є вже шостим таким платежем ЄС для України в рамках пакету МФД+ в обсязі до €18 мільярдів у поточному році.
На цей час Україна отримала 10,5 мільярда євро з цього пакета, що дозволить країні підтримувати макроекономічну стабільність та відновлювати критичну інфраструктуру, що була зруйнована під час російської агресивної війни. Ця європейська допомога дозволить Україні сплачувати заробітні плати та пенсії, продовжувати надавати важливі соціальні послуги для населення, зокрема, забезпечувати діяльність лікарень та шкіл.
Як вже повідомлялося, наприкінці минулого року ЄС погодив безпрецедентний пакет макрофінансової допомоги для України в обсязі 18 мільярда євро, що передбачає стале фінансування у €1.5 мільярда щомісяця протягом 2023 року. Цей пакет, поряд із допомогою від інших міжнародних донорів, призначений для підтримання дієздатності Української держави у виконанні її головних соціальних функцій та у забезпеченні стійкості України під час війни.
Наразі Єврокомісія запропонувала внести поправки у багаторічний бюджет ЄС на 2024-2027 роки та утворити так званий Український фонд в обсязі до 50 мільярдів євро, який буде призначений для сталого фінансування негайних потреб України та програм її відновлення протягом наступних 4 років. Як передбачається, бюджетна підтримка ЄС на адресу України слугуватиме стимулом для інших донорів та сприятиме притоку в країну прямих інвестицій.