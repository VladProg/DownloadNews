Кабінет Міністрів України має намір ухвалити рішення про надання кредиту в 32,5 млн євро для компанії НЕК «Укренерго» від державного банку Німеччини KfW.

Про це сказав Прем'єр-міністр Денис Шмигаль у п'ятницю під час засідання уряду, повідомляє кореспондент Укрінформу.
«Сьогодні ухвалимо рішення про кредит в 32,5 млн євро для компанії «Укренерго» від державного банку Німеччини KfW. За ці кошти Укренерго зможе відновлювати пошкоджені ворогом підстанції», – сказав Шмигаль.
Також він зазначив, що уряд планує затвердити проєкт закону, що перенаправить частину кредитних коштів Європейського інвестиційного банку на реконструкцію однієї з ключових підстанцій Київщини.
Як повідомлялося, за останні місяці від масованих атак росіян зазнали пошкоджень 35% ключових об'єктів магістральних мереж. В енергосистемі зберігається дефіцит потужності у 19%.