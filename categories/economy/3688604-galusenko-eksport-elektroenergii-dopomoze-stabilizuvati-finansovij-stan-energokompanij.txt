Щоб стабілізувати фінансовий стан енергетичних компаній та підготуватися до наступного опалювального сезону, Україна має розпочати експорт електроенергії.




Про це заявив міністр енергетики Герман Галущенко під час зустрічі з віцепрезидентом Європейської комісії з питань міжінституційних відносин Марошем Шефчовичем, повідомляє Укрінформ з посиланням на пресслужбу Міненерго.
Галущенко висловив сподівання на якнайшвидше рішення ENTSO-E щодо збільшення можливостей для імпорту та експорту електроенергії між Україною та ЄС.
«Отримані від експорту кошти дозволять, зокрема, стабілізувати фінансовий стан енергетичних компаній, які зазнали значних втрат від російських атак, а також підготуватися до проходження наступного опалювального сезону», – зазначив міністр.

За його словами, у процесі підготовки до наступної зими Україна планує максимально децентралізувати генерацію електроенергії за рахунок нарощування маневрових потужностей.
Під час зустрічі сторони обговорили відповідні напрями співпраці у сфері відновлюваних джерел енергії та використання газових турбін. Обговорювалася також подальша інтеграція України до європейських ринків електричної енергії та газу. Галущенко наголосив на зацікавленості української сторони в участі у платформі спільних закупівель природного газу.
Окрему увагу сторони приділили необхідності збереження європейських санкцій проти росії в енергетичному секторі та їх розширення на російську ядерну галузь.

Марош Шефчович запевнив, що ЄС продовжуватиме підтримку України у боротьбі з агресором та зберігатиме політичний тиск на росію.
Як повідомлялося, Україна потребує розширення можливостей для комерційного обміну електроенергією з Європою. Синхронізація української енергосистеми з енергосистемою континентальної Європи відбулась 16 березня 2022 року. Енергосистема України була приєднана до мережі ENTSO-E разом з енергосистемою Молдови.
Фото: Міненерго