Кабінет Міністрів України призначив новий склад незалежних членів наглядової ради ПриватБанку.

Як передає Укрінформ, про це повідомляє пресслужба Мінфіну.
27 грудня 2022 року уряд України прийняв розпорядження Кабінету Міністрів України «Деякі питання діяльності акціонерного товариства комерційний банк «ПриватБанк», розроблене Мінфіном.
Рішенням уряду, зокрема, припинено повноваження поточного складу незалежних членів наглядової ради АТ КБ «ПриватБанк» та призначено нових, яких було визначено переможцями за результатами конкурсного відбору, а саме: Нільса Мелнґайліса, Збіґнєва Ягейло, Володимира Литвина, Федеріко Руссо, Міхай Іонеску та Надір Азіз Шейх.
Окрім того, розпорядженням затверджено умови цивільно-правових договорів, що укладатимуться з новими членами наглядової ради, та уповноважено голову правління ПриватБанку на підписання цих договорів.
Як відомо, згідно з вимогами Закону України «Про банки і банківську діяльність» призначення та припинення повноважень членів наглядової ради належить до виключної компетенції вищого органу управління – Кабінету Міністрів України.