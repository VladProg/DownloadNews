Кабінет Міністрів розширює дію програми пільгового кредитування «5-7-9», щоб нею могли скористуватися ТЕЦ та ТЕС, аби відновити пошкоджене через бойові дії обладнання.

Про це Прем'єр-міністр Денис Шмигаль сказав на засіданні уряду, проведеного у межах робочої поїздки в Харківську область, передає Укрінформ.
«Зараз на засіданні ухвалимо рішення про розширення програми пільгового кредитування «5-7-9». Тепер нею зможуть скористуватися ТЕЦ та ТЕС, аби відновити пошкоджене через бойові дії обладнання», - сказав Шмигаль.
За його словами, одна з найбільш постраждалих від російського терору сфер – це енергетика. Збитки колосальні.
Прем'єр-міністр відвідав Харківську ТЕЦ, де на власні очі побачив руйнування. «Поговорили з енергетиками про потреби. Будемо допомагати, аби все працювало як треба до наступної зими», - запевнив він.
Глава уряду зазначив, що також на Харківщині та ще в чотирьох регіонах розпочали реконструкцію об’єктів та мереж теплопостачання. Готуються пілотні проєкти для децентралізації енергосистеми. Влада шукає ресурси та можливості, аби зробити все вчасно до наступного опалювального сезону.
Як повідомляв Укрінформ, у п’ятницю Прем'єр-міністр Денис Шмигаль під час робочої поїздки в Харківську область відвідав село Циркуни, де ознайомився з наслідками руйнувань, завданих російською агресією.
Фото: Шмигаль/Телеграм