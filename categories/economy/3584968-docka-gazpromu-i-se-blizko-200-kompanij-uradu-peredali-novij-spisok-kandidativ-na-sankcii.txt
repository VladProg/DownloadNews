Працівники Державного бюро розслідувань дослідили понад 200 компаній у різних галузях економіки та сформували списки належних російським структурам або громадянам. Згадані списки передали Кабінету Міністрів України.

Як передає Укрінформ, про це повідомляє ДБР.
Так, зазначається, що Кабінету Міністрів підготований лист щодо винесення на розгляд Ради національної безпеки й оборони України рішення про примусове вилучення майна й застосування санкцій стосовно компаній та осіб.
Серед них — дочірнє підприємство російського Газпрому «Газпром Експорт», Межирічанський гірничо-збагачувальний комбінат, морський спеціалізований порт «Ніка-Тера», публічне акціонерне товариство «Пентопак», контрольоване російською «Невською Косметикою» підприємство Вінницяпобутхім, засноване російською компанією «Татнєфть» товариство «Татнєфть-АЗС-Україна», підприємства «Полтава-Капітал» та «Харків-Капітал», а також інші юридичні особи й окремі діячі.
Як повідомляв Укрінформ, у лютому слідчий суддя Печерського районного суду Києва наклав арешти на майно іноземних компаній, пов’язаних із колишнім міністром внутрішніх справ України часів Євромайдану – Віталієм Захарченком.
У червні Національному агентству України з питань виявлення, розшуку та управління активами, одержаними від корупційних та інших злочинів (АРМА) були передані активи групи компаній російської «Татнефті», яка постачає нафтопродукти для потреб підрозділів міністерства оборони російської федерації. Під арешт потрапили рухоме й нерухоме майно, рахунки та корпоративні права.
На початку вересня в управління АРМА було передане майно народного депутата Олексія Ковальова, якого підозрюють у державній зраді та пособництві російським загарбникам.