Україні свого часу довелося відмовитися від ядерної зброї, оскільки вона не могла обслуговувати наявний потенціал. І нині наша країна не прагне мати потужності для її створення.

Про це в інтерв’ю японській газеті «Йоміурі Сімбун» розповів перший віцепрезидент НАНУ академік Володимир Горбулін, передає Укрінформ.
«Президент Леонід Кравчук мав у своєму портфелі «щось таке, наче «червона кнопка»», нібито аби запустити ракети. Але це була лише декоративна кнопка, бо всі коди були в руках спеціалістів у росії. Так само не міг скористатися нею і Президент Леонід Кучма», - згадує він.
Окрім того, за словами Горбуліна, терміни експлуатації 36 ракет РС-22 закінчувалися 1999 року. А до 2002-го минав термін іще десяти ракет. Але вже 1993 року на деяких бойових зарядах фіксувалося підвищення температури, що є першою ознакою виходу з ладу.
«Їх треба було міняти, а українські фахівці самі зняти ці блоки не могли, потрібно було запрошувати російських спеціалістів, які могли приїхати, а могли й не приїхати», - зауважує перший віцепрезидент НАНУ.
Коментуючи твердження російської пропаганди, яка виправдовує захоплення військами рф Запорізької АЕС тим, нібито це база для створення української ядерної зброї, Горбулін наголосив, що таке апріорі неможливо. «Річ у тім, що на атомних електростанціях зовсім інший ядерний цикл, зовсім інше виробництво. Так, Україна добуває уран, але не має і не прагне мати потужностей для проходження повного циклу створення ядерної зброї», - зазначив академік.
Окрім того, вказав він, у нашій країні просто немає місця для відповідних досліджень. «Україна така густонаселена, що ми не можемо собі дозволити навіть ракетного полігона на кшталт Байконуру», - констатував Горбулін.
Як повідомляв Укрінформ, 4 березня ЗАЕС була захоплена російськими військовими. Відтоді на майданчику станції загарбники розміщують військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.
Президент Зеленський заявив, що Україна очікує від Міжнародного агентства з атомної енергії потужних кроків у процесі демілітаризації Запорізької атомної електростанції.