Країни "Групи семи" (G7) обговорюють, як можна передати Україні заморожені російські активи.

Як передає Укрінформ, про це повідомляє The Japan Times.
"Група семи обговорює шляхи передачі Україні російських активів, конфіскованих після повномасштабного вторгнення рф, з юридичними складнощами та внутрішніми обмеженнями, які ускладнюють передачу", - повідомило джерело, знайоме з обговоренням.
За даними JT, один з підходів, що обговорювався під час зустрічі, - націлитися на прибуток, отриманий від продажу цих активів, як спосіб обійти деякі юридичні перешкоди.
Ключовим чинником є заява США про те, що вони вперше санкціонували передачу конфіскованих російських активів Україні, після цього почалися певні зрушення в процесі.
«Хоча це перший переказ Сполученими Штатами конфіскованих російських коштів на відновлення України… він не буде останнім», — заявив у середу генеральний прокурор США Меррік Гарленд.
Спільна цільова група REPO, яка складається з міністрів фінансів, юстиції, торгівлі та внутрішніх справ, а також єврокомісарів уже заморозила або заблокувала російські активи на суму понад 58 мільярдів доларів. REPO включає країни G7, а також Австралію та ЄС.
Зазначається, що зустріч міністрів фінансів та керівників центральних банків завершується в суботу, але очікується, що санкції проти рф стануть ключовою темою обговорення під час саміту лідерів G7 у Хіросімі наступного тижня.
Як повідомляв Укрінформ, старший науковий співробітник Німецького фонду Маршалла Якоб Кіркегор під час публічних слухань у комітеті із закордонних справ Європарламенту заявив, що за умови отримання належної фінансової допомоги економічне зростання в Україні протягом 10 років після завершення війни перевершить Китай та інші ринки, що розвиваються.