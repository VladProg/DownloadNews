Керівник Офісу Президента Андрій Єрмак провів зустріч з головами іноземних дипломатичних представництв, присвячену питанням вступу України до Організації економічного співробітництва та розвитку (ОЕСР) і створення спеціального трибуналу щодо злочину агресії проти нашої країни.

Як передає Укрінформ, на зустрічі були присутні керівники посольств США, Франції, Канади, Італії, Словаччини, Естонії, Литви, Латвії, Швеції, Німеччини, Великої Британії та Представництва ЄС в Україні, інформує пресслужба Глави держави.
Зазначається, що на початку Єрмак відзначив позитивні новини, які останнім часом надходять з фронту від Збройних Сил України, і подякував країнам-партнерам за надану нашій державі та народу допомогу в боротьбі з росією.

Водночас він наголосив, що навіть під час повномасштабної війни Україна рухається шляхом реформ.
Зокрема, як зазначається, керівник Офісу Глави держави нагадав, що Україна прагне вступити до Організації економічного співробітництва та розвитку і приєднатися до робочої групи ОЕСР щодо боротьби з хабарництвом у міжнародних ділових операціях.
Повідомляється, що заявка України на набуття членства в ОЕСР розглядатиметься на засіданні Ради Організації наприкінці вересня поточного року, а офіційний запит на приєднання до Робочої групи ОЕСР має бути розглянутий під час засідання 10-14 жовтня.
Єрмак попросив дипломатів сприяти підтримці їхніми країнами відповідних рішень.
«Завдяки унікальному досвіду щодо підтримки процесу повоєнного відновлення ОЕСР має виступати одним із ключових міжнародних гравців під час відбудови України. Але нам важливо не просто відновити українську економіку після війни. Ми прагнемо побудувати надзвичайно успішну демократичну країну», – зазначив керівник ОП.
За його словами, для України також дуже важливими є участь і членство в Робочій групі ОЕСР щодо боротьби з хабарництвом, адже наша держава працює над тим, щоб процеси в її публічному та приватному секторах були максимально прозорими та підзвітними.
«Післявоєнна Україна має стати надзвичайно привабливою для інвестицій. Для цього кожен інвестор має бути впевненим, що його законні права та інтереси будуть захищені. Тому ми працюємо над посиленням антикорупційних інституцій, над реформою системи правосуддя, зміцненням усіх правоохоронних органів», – сказав Єрмак.
Повідомляється, що Посол Сполучених Штатів Америки в Україні Бріджит Брінк зі свого боку висловила підтримку прагнення України до членства в ОЕСР та її Робочій групі щодо боротьби з хабарництвом.

«Я вважаю, що це дуже позитивний сигнал щодо зобов'язань України стосовно боротьби з корупцією та продовження реформ. Це буде важливий сигнал для міжнародних інвесторів, зокрема американської бізнес-спільноти», – цитує Брінк пресслужба глави держави.
Єрмак також поінформував голів іноземних дипломатичних представництв про ініціативу України щодо заснування спеціального міжнародного трибуналу, мандат якого поширюватиметься виключно на доведення вини за злочин агресії.
«Ми закликаємо ваші країни підтримати цю ідею, оскільки злочин агресії не має залишитися непокараним. Злочин агресії, за який світові не вистачило сміливості покарати росію у 2008 році, коли вона прийшла до Грузії. Злочин агресії, який світ оминув своєю увагою, коли росія прийшла в Крим і на схід України», – наголосив керівник ОП.
Також він нагадав, що вчора у звільненому від російських окупантів Ізюмі було знайдено чергове масове поховання безневинно закатованих і вбитих людей.
«Всі ці воєнні злочини мають бути розслідувані, і кожен винний має бути покараний. Крім того, це є ще одним аргументом для визнання росії державою – спонсором тероризму», – зазначив керівник ОП.
Водночас, інформують у пресслужбі глави держави, за словами заступника керівника Офісу Президента Андрія Смирнова, у злочині агресії винні конкретні особи, його юридичне доведення максимально просте й не потребує складних експертиз і численних допитів.
Смирнов повідомив, що українська сторона фіналізує проект міжнародного договору щодо створення цього трибуналу, щоб розпочати переговори щодо його підписання.

Відповідаючи на запитання Посла Естонії в Україні Каймо Кууска, Смирнов зауважив, що Україна виступає за створення трибуналу на основі відкритого міжнародного договору, до якого долучатимуться різні цивілізовані країни.
«Для України ключове, щоб цей трибунал із самого початку був максимально авторитетним. А для цього потрібна підтримка ваших країн», – сказав заступник керівника ОП.
Як зазначається, Посол Канади в Україні Лариса Ґаладза-Кронін наголосила на важливості притягнення до відповідальності за жахливі злочини під час війни росії проти України.
Своєю чергою, інформує пресслужба глави держави, Посол Франції в Україні Етьєн де Понсен зазначив, що його країна підтримуватиме Україну в розслідуванні воєнних злочинів, направляючи найближчим часом відповідних фахівців.
Єрмак відзначив важливість такої допомоги для того, щоб усі відповідні дії відбувалися швидко, оскільки зі звільненням окупованих територій відкриваються нові злочини.
Як повідомлялося, на початку липня 2022 року Прем’єр-міністр Денис Шмигаль у Лугано передав заявку України на вступ до Організації економічного співробітництва та розвитку генеральному секретарю Матіасу Корману.
Фото: ОП