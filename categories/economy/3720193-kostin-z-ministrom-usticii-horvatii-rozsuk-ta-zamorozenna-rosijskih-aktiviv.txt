Генеральний прокурор Андрій Костін провів онлайн зустріч з Міністром юстиції і управління Хорватії Іваном Маленицею і обговорив роботу з розшуку та заморожування активів, пов'язаних з фінансуванням російської агресії.

Як передає Укрінформ, про це Офіс генерального прокурора повідомляє у Телеграмі.
Костін подякував хорватському колезі за готовність ділитися знаннями та досвідом у питаннях забезпечення відповідальності за воєнні злочини. Зокрема, за організацію семінару з питань розслідування та судового переслідування таких злочинів, що має відбутися у Загребі.
Співрозмовники обговорили ще один важливий напрям, щодо якого триває посилення співпраці, – робота у сфері розшуку та заморожування активів, пов'язаних з фінансуванням російської агресії.
"Кожний крок, спрямований на те, щоб позбавити агресора ресурсів для ведення війни, є внеском у нашу спільну перемогу", – наголосив Андрій Костін.
Як повідомляв Укрінформ, 3 червня Костін провів зустріч із Надзвичайним і Повноважним Послом Сполученого Королівства Великої Британії в Україні Меліндою Сіммонс.
Фото: ОГП