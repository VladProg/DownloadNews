Станом на вечір 7 листопада польські перевізники повністю заблокували проїзд вантажного автотранспорту на ПП «Ягодин – Дорогуськ» та «Рава-Руська – Гребенне».

Про це повідомив у Фейсбуці заступник міністра розвитку громад, територій та інфраструктури Сергій Деркач, передає Укрінформ.
«Станом на зараз «Ягодин - Дорогуськ» - блокується виїзд з України та виїзд із Польщі. Тобто пункт пропуску заблокований повністю. «Краківець - Корчова». Виїзд з України ще можливий, заїхати в Україну - ні. «Рава-Руська - Гребенне». За останньою інформацією від наших прикордонників, перевізники заблокували і виїзд від нас. Тобто рух заблокований повністю також», - йдеться у повідомленні.
За даними Деркача, на всіх пунктах пропускають гуманітарні вантажі та пасажирський транспорт.
У напрямку України учасники акції пропускають по одній або кілька машин за годину.
Сьогодні до Польщі виїхали через Ягодин 33 вантажівки, через Краківцеь – 265, через Раву-Руську – 203.
За словами заступника міністра, наразі триває постійна комунікація із командою Міністерства інфраструктури Польщі для вирішення ситуації.
Як повідомлялося, у понеділок польські перевізники розпочали блокаду руху вантажівок біля трьох найбільших пунктів пропуску на кордоні між Польщею й Україною: «Корчова–Краківець», «Гребенне–Рава Руська», «Дорогуськ–Ягодин».
Організатор протесту поблизу ПП «Корчова–Краківець» Томаш Борковський заявив, що блокуватимуть проїзд вантажних автомобілів, однак гуманітарну і військову допомогу для України пропускатимуть. За його словами, протест офіційно зареєстровано польськими перевізниками в місцевих органах влади до 3 січня 2024 року.
Серед вимог перевізників до уряду Польщі - повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії у Польщі, якщо їхня фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".
Фото: lubomlnews.wordpress.com