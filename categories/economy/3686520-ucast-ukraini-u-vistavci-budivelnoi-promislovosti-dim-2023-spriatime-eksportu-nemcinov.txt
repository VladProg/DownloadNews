Міністр Кабінету Міністрів Олег Немчінов у рамках робочого візиту до Латвійської Республіки разом із Міністром економіки Латвії Ілдзе Індріксоне відвідали стенд України в рамках міжнародної виставки будівельної промисловості «Дім 2023».

Як передає Укрінформ, про це Немчінов повідомив у Телеграмі.
"Експорт української продукції у воєнний період значним чином сприятиме відновленню економіки України в умовах російської агресії. Участь українських компаній у виставці сприятиме розширенню присутності українських товарів, які наразі користуються неабияким попитом у латвійському суспільстві, а також сприятиме посиленню українсько-латвійського взаємовигідного торговельно-економічного співробітництва", - написав Немчінов.

Він додав, що цьогоріч Національний стенд України та український агропромисловий експортний сектор у рамках виставки представлено 16-ма українськими виробниками та експортерами.
Як повідомлялося, 22 березня українська урядова делегація під керівництвом міністра Кабінету Міністрів Олега Немчінова розпочала візит до Латвійської Республіки, у межах якого планує провести низку зустрічей різних форматів із високопосадовцями та бізнесменами для обговорення питань відновлення України, а також потенціалу зміцнення та розширення двостороннього економічного співробітництва.
Фото: Телеграм Олег Немчінов