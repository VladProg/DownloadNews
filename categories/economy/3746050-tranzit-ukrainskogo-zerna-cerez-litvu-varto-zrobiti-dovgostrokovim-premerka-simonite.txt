Прем'єрка Литви Інгріда Шимоніте заявила, що транзит українського зерна через литовські та інші балтійські порти може стати довгостроковим і знизити геополітичні ризики для України, але для цього необхідні додаткові інвестиції в інфраструктуру.

Про це повідомляє Укрінформ з посиланням на LRT.
Зазначається, що наприкінці липня три литовські міністри закликали Європейську комісію створити можливості для збільшення транзиту зерна через країни Балтії. Наразі таким поставкам перешкоджає те, що українська сільськогосподарська продукція застрягла на кордоні з Польщею через побоювання Варшави, що її доступ до ринку призведе до зниження цін на товари, які постачають місцеві фермери.
За словами Шимоніте, ці побоювання безпідставні. «Цей транзит не матиме ніякого впливу на внутрішній ринок, тому що це транзит до порту, і він не вплине на торгівлю всередині ЄС, не збільшить пропозицію, не вплине на ціни», - сказала прем'єрка.
Вона припустила, що така «настільки гаряча внутрішня дискусія» може бути спричинена й виборчим календарем у Польщі. Шимоніте також зазначила, що навіть якщо Польща погодиться перенести сортування українського зерна до балтійських портів, їх буде недостатньо, щоб задовольнити весь попит на транзит.
«У довгостроковій перспективі, враховуючи, що Україна, ймовірно, потребуватиме цієї підтримки протягом тривалого часу з серйозними інвестиціями, Банк розвитку Ради Європи міг би принаймні частково взяти на себе цей тягар. З цими інвестиціями, з прискоренням процесів (будівництва - ред.) Rail Baltica, можливості Литви (бути транзитною країною для українського зерна - ред.) були б набагато більшими», - сказала Шимоніте.
На її думку, варіант створення стійкого транзитного коридору, який вимагає більш серйозних інвестицій, тим не менш є стратегічно перспективним, оскільки він "створив би дуже серйозні можливості для того, щоб зняти значну частину ризику для України, що Росія може в той чи інший спосіб перешкодити їй годувати світ, який залежить від українського зерна".
Як повідомлялося, після того, як у липні Росія заявила про вихід із "зернової угоди", Литва активізувала свої зусилля щодо відкриття українського експорту через литовські, латвійські та естонські порти.