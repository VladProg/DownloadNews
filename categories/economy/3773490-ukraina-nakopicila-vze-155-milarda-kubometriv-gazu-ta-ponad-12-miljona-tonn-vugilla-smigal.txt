На сьогодні в Україні до опалювального сезону у сховищах накопичено 15,5 млрд кубометрів газу, а також наявні понад 1,2 млн тонн вугілля.

Як передає Укрінформ з посиланням на пресслужбу Офісу Президента, про це Прем’єр-міністр України Денис Шмигаль повідомив на розширеному засіданні Президії Конгресу місцевих та регіональних влад при Президентові, присвяченому нагальним питанням Сумської та Чернігівської областей.
За словами Шмигаля, серед пріоритетних напрямів роботи центральної та місцевої влади – підготовка й успішне проходження опалювального сезону, відновлення житла людей і соціально важливої й критичної інфраструктури, а також підтримка місцевого бізнесу.
"Росія готує наступний етап зимового енергетичного терору після того, як суттєво знизиться температура. Ми, звісно, готуємося. Дуже важливо, що на сьогодні маємо абсолютно достатні запаси газу у сховищах – 15,5 мільярда кубічних метрів. Маємо понад 1,2 мільйона тонн вугілля, і Міністерство енергетики продовжує накопичувати необхідні енергоресурси", - зауважив очільник уряду.
Як повідомив Шмигаль, ведеться робота з розгортання "пунктів незламності".
"У Чернігівській області їх створено 330, у Сумській – 541 пункт. Важливо, щоб був забезпечений доступ до них, до світла, тепла, зв’язку", – акцентував він.
За словами голови уряду, триває робота над тим, щоб у "Дії" була доступна онлайн-мапа "пунктів незламності" та укриттів.
Як повідомив Шмигаль, загалом Чернігівщина готова до опалювального сезону на 99,5%, Сумщина – на 99,1%.
Проблемними залишаються питання функціонування Чернігівської ТЕЦ, робіт на Охтирській ТЕЦ, а також реконструкції об’єктів Чернігівводоканалу, зазначив він.
Як повідомляв Укрінформ, 21 вересня Шмигаль доручив профільним міністерствам цифровізувати дані про "пункти незламності" у застосунку "Дія".
Фото: ОП