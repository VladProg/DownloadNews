На середину листопада Україна зможе накопичити 15 мільярдів кубометрів газу, чого має вистачити на осінньо-зимовий період.

Про це повідомив журналістам міністр розвитку громад і територій Олексій Чернишов, повідомляє кореспондент Укрінформу.
"На 15 листопада ми матимемо 15 млрд кубометрів газу. Цього нам достатньо для проходження опалювального сезону", - сказав Чернишов.
За його словами, відкоректований план накопичення енергоресурсів передбачав, що на 15 жовтня у сховищах має бути накопичено 14,5 мільярдів кубометрів "блакитного палива".
Водночас, на сьогодні накопичено приблизно 1,8 млн тонн вугілля на складах, тоді як за планом накопичення мало бути 2,5 млн тонн.
"З огляду на певні обмеження, які стосуються енергетики, ми змушені споживати більше вугілля для виробництва електроенергії тепловою генерацією", - пояснив міністр.
Він зауважив, що з огляду на падіння споживання енергії, накопичених запасів енергоресурсів вистачить для проходження опалювального сезону.
Чернишов також нагадав, що тарифи на опалення для населення залишаються незмінними порівняно з попереднім осінньо-зимовим сезоном.