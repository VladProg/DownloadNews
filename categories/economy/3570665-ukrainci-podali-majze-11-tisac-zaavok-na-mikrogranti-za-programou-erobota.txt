За проєктом “єРобота” вже майже 11 тисяч українців подали заявки на отримання грантової допомоги від держави для відкриття чи розширення бізнесу; 1115 поданих заявок вже задоволені.

Як передає Укрінформ, про це повідомляє пресслужба Міністерства економіки.
“Урядова програма “єРобота” триває, нові заявки на отримання грантів надходять від підприємців на портал Дія щодня, і на сьогодні їх вже майже 11 тисяч. Загалом переможці різних грантових програм запросили трохи більше 700 млн грн”, - розповіла заступниця міністра економіки України Тетяна Бережна.
Вона нагадала, що уряд передбачив на цей проєкт 40 млрд грн, тож закликала підприємців і всіх, хто мріє розпочати власну справу, звертатись за грантовою допомогою від держави.
Бережна наголосила, що програма “єРобота” спрямована як на активізацію підприємництва, так і на стимулювання створення робочих місць отримувачами грантів. За рахунок реалізації цієї програми уряд має на меті створити 300 тис. робочих місць.
Як повідомляв Укрінформ, українці з 1 липня можуть у застосунку «Дія» подавати заявки на участь у проєкті «єРобота». «єРобота» — це шість програм, які дадуть змогу створити десятки тисяч бізнесів і сотні тисяч робочих місць. Зокрема, перша програма передбачає гранти до 250 тис. грн на будь-який мікробізнес. Друга — гранти до 8 млн на розширення та створення підприємств у сфері переробки. Третя і четверта програми — гранти на висадку садів (до 400 тис. грн за 1 га) і будівництво теплиць (до 7 млн грн). П’ята програма — це гранти для стартапів у сфері ІТ. Шоста — гранти на здобуття нових навичок у сфері інформаційних технологій.
Фото: diia.gov.ua