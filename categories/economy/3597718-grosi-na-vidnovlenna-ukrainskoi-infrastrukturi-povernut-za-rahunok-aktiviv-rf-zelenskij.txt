Всі видатки на захист енергообʼєктів і на відновлення інфраструктури після російських терористичних ударів будуть відшкодовані за рахунок російських же активів.

Про це заявив Президент Володимир Зеленський у своєму відеозверненні, передає Укрінформ.
"Росія намагається знищити енергетичну систему України, змусити наш народ страждати ще більше, але лише мобілізує цим міжнародну спільноту, щоб вона іще більше допомагала нам і ще більше тиснула на державу-терориста. А всі наші видатки на захист наших енергообʼєктів і на відновлення нашої інфраструктури після російських терористичних ударів будуть відшкодовані за рахунок російських же активів", сказав він.

За словами Президента, російські війська продовжують завдавати ударів ракетами й дронами по наших електростанціях. Зрештою й така російська підлість зазнає провалу. Ми робимо все, щоб отримати для України більше сучасних та ефективних систем ППО й ПРО.
"І буде день, коли ми прозвітуємо, що українське небо стало повністю захищеним від російських ракет, іранських дронів і будь-яких інших носіїв зла", сказав він.
Президент нагадав, що рф шантажує Європу газом і нафтою, організовує диверсії на підводних газогонах і критично важливих кабелях у Європі, намагалась і намагається заморозити людей.. Але вона добилась того, що "лише втратила свою вагу на європейському енергетичному ринку, яку напрацьовувала ще з часів Брежнєва, і обовʼязково отримає до себе ставлення, як до найбільш відмороженого міжнародного злочинця. Це залишиться з Москвою дуже надовго й після цього російського керівника", сказав Президент.
Кожен із терористів відповідатиме особисто за те, що робить. Перед судом. А держава-терорист заплатить за свій терор. Ізоляцією, деградацією й активами – як державними, так і квазіприватних осіб, які пов'язані з цим російським режимом.
Фото: ОП