На конференції ООН зі зміни клімату (СОР27) Україна представлятиме низку екологічних ініціатив у власному павільйоні.

Як передає Укрінформ, про це повідомляє Міністерство захисту довкілля та природних ресурсів України в Телеграмі.
«Україна на СОР 27 вперше матиме свій павільйон і представить низку ініціатив, пов’язаних із повномасштабним вторгненням росії. Протягом двох тижнів запланована велика кількість івентів і розгляд багатьох питань, починаючи від цифровізації і закінчуючи ініціативами у лісовій галузі, які мають запобігати зміні клімату», - йдеться в повідомленні.
Зокрема, в Шарм-еш-Шейхі (Єгипет), де з 6 по 18 листопада проходитиме СОР 27, делегація України планує почати діалог з країнами світу щодо можливості розробки спільних підходів оцінки збитків довкіллю від воєнних дій.
Крім того, очікується низка переговорів, які дозволять отримати доступ до міжнародних екологічних фінансів та щодо ринкових і неринкових механізмів регулювання викидів парникових газів.
Ще однією ініціативою, яку представить Україна на цьогорічному СОР 27, є питання так званих «зелених» зернових коридорів.
Як повідомлялося, за результатами роботи міжнародної конференції ООН “Довкілля для Європи” була підписана міністерська декларація, яка закріпила подальшу підтримку країн-учасниць у повоєнному відновленні України.