Від початку 2023 року станом на 24 квітня понад 5 тис. фермерських господарств скористалися програмами кредитування на загальну суму понад 26 млрд грн.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що найбільший обсяг кредитів за різними програмами отримали аграрії: Київської – 6,6 млрд грн, Вінницької – 3,2 млрд грн та Дніпропетровської областей – 2,1 млрд грн. Аграрії Кіровоградської області вже залучили 1,8 млрд грн та Одеської області - 1,6 млрд грн.
Станом на 24 квітня майже 4 тис. українських агрогосподарств отримали понад 14 млрд грн за державною програмою «Доступні кредити 5-7-9%».
За цією програмою найбільше кредитів отримали сільгосптоваробники Вінницької області: 499 господарств отримали 1,6 млрд грн. Для 568 господарств Кіровоградської області вже виділено 1,5 млрд грн. В Одеській області 1,4 млрд грн отримали 367 господарств. На Київщині 278 господарств отримали 1,2 млрд грн.
Як повідомляв Укрінформ, Кабінет Міністрів на засіданні 30 березня 2023 року дозволив підприємцям із територій можливих бойових дій і деокупованих територій брати участь у державній програмі «Доступні кредити 5-7-9%».
У березні 2022 року для підтримки с/г товаровиробників і успішного проведення посівної кампанії у період дії воєнного стану уряд вніс низку змін до програми «Доступні кредити 5-7-9%». Вони, зокрема, передбачають можливість отримання пільгових кредитів під 0% річних із гарантією від уряду на рівні 80%. Так, для отримання такого фінансування покриття заставою становитиме лише 20% від суми кредиту, інші 80% забезпечуються гарантією із боку держави.
Кабмін продовжив дію програми для аграріїв на засіданні 14 березня 2023 року.