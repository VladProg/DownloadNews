Нідерландський пивоварний концерн Heineken визнає, що все ще працює в росії і навіть представляє нові напої.

Про це повідомляє Укрінформ із посиланням на NOS.
“У новій заяві Heineken докладніше розповідає про розвиток діяльності компанії в росії. Минулого місяця дослідження Follow the Money показало, що Heineken випустила нові продукти, тоді як компанія пообіцяла залишити росію рік тому”, - йдеться у повідомленні.
Зазначається, що дозвіл на запуск нових продуктів російському підрозділу видавався зі штаб-квартири Heineken. Це було необхідно для того, щоб знайти нового покупця та уникнути банкрутства.
У компанії заявляють, що сам бренд Heineken негайно прибрали з російського ринку. Але якби нові продукти не замінили його, це могло б означати кінець російського підрозділу і понад 1700 співробітників залишилися б без роботи.
Крім того, існувала загроза притягнення до відповідальності для місцевих керівників, адже умисне доведення підприємства до банкрутства є кримінальним злочином.
“Ми розуміємо, що це породило плутанину та сумніви щодо нашого зобов’язання залишити росію. Ми приносимо вибачення за це”, - йдеться у заяві.
Минулого року компанія Heineken Russia представила нові напої. Крім варіантів Amstel, були також і безалкогольні напої.
У попередній заяві Heineken говорилося, що рішення були прийняті місцевими менеджерами в росії, але тепер компанія визнає, що минулого року запустила нові продукти в росії з дозволу голландського головного офісу.
Heineken пояснив запуск нових брендів у росії необхідністю пошуку покупця бізнесу.
Heineken шукає покупця для російського відділення і розраховує закрити угоду в першій половині цього року.
Як повідомлялося, Heineken піддався жорсткій критиці в Нідерландах за те, що обіцяв залишити російський ринок рік тому, а натомість запустив цілу низку нових продуктів.
Фото: ANP