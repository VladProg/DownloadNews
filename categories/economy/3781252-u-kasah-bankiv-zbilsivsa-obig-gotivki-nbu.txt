За січень-вересень 2023 року порівняно з аналогічним періодом минулого року надходження готівки у каси банків збільшилися на 15,9%, видачі готівки – на 13,7%.

Як передає Укрінформ, про це повідомляє пресслужба НБУ в Телеграмі.
Згідно із оприлюдненими даними, за 9 місяців поточного року обсяг надходжень готівки до кас банків становив 1 821,9 млрд грн. Це на 15,9% більше, ніж за відповідний період 2022 року. А обсяг видачі готівки з кас банків становив 1 838,1 млрд грн, це на 13,7% більше порівняно з січнем-вереснем торік.
У Нацбанку зазначили, що це зумовлено пожвавленням економіки, якому сприяли налагодження нових шляхів постачання, а також сталий внутрішній попит на товари та послуги з боку населення.
Традиційно найбільшими обсягами готівку з кас банки видавали для (% від загального обсягу видатків): операцій клієнтів з використанням платіжних карток – 83,9% (адже в умовах невизначеності, пов’язаної з воєнним станом, готівка залишається доступним та швидким платіжним інструментом для роздрібних операцій), підкріплення операторів поштового зв’язку – 4,3% та придбання іноземної валюти у клієнтів – 4,2%.
Найбільшими джерелами надходжень готівки до кас банків, як і раніше, були (% від загального обсягу надходжень): торговельна виручка – 34,2%, операції клієнтів з використанням платіжних карток – 29,8% та виручка від усіх видів послуг – 16,9% (за рахунок пожвавлення попиту на будівельні послуги, а також сезонного зростання кількості працюючих закладів у сфері послуг та внутрішнього туризму).
Як повідомлялося, в Україні станом на 1 жовтня 2023 року в обігу перебувало 727,9 млрд грн готівки.