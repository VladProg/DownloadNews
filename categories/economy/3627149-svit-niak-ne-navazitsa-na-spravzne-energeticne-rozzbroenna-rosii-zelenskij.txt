Президент України Володимир Зеленський наголосив, що росія вже завдала колосальних збитків усім країнам світу свідомою дестабілізацією енергоринку, а світ ніяк не може наважитися на її справжнє енергетичне роззброєння.

Про це він сказав у своєму вечірньому відеозверненні, передає Укрінформ.
“Зараз у світі завершилась – на жаль, без серйозних рішень – дискусія щодо прайс-кепів, тобто щодо обмеження експортної ціни російської нафти. Бо не назвеш серйозним рішення встановити таку межу для російських цін, яка цілком комфортна для бюджету держави-терориста. Росія вже завдала колосальних збитків усім країнам світу свідомою дестабілізацією енергоринку. А світ ніяк не може наважитися на її справжнє енергетичне роззброєння. Це слабка позиція”, - наголосив Зеленський.
За його словами, “лише питання часу, коли все одно доведеться застосовувати сильніші інструменти”.
“Шкода, що цей час буде втрачений. Логіка очевидна: якщо обмеження ціни на російську нафту – 60 доларів замість, наприклад, 30, про які говорили, зокрема, Польща та країни Балтії, то російський бюджет отримає на рік близько 100 мільярдів доларів. Ці гроші підуть не тільки на війну й не тільки на подальше спонсорування Росією інших, інших терористичних режимів та організацій”, - підкреслив Президент.

Відео: ОП
Він додав, що ці кошти підуть і на подальшу дестабілізацію якраз тих країн, які намагаються зараз уникнути серйозних рішень.
Як повідомлялося, Рада ЄС ухвалила 3 грудня рішення про встановлення граничної ціни на нафту, що експортується росією, на рівні 60 дол. США за барель.
Фото: ОП