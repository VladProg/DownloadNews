Фонд гарантування вкладів фізичних осіб виставляє на продаж права вимоги за кредитом компанії, одного з найбільших хімічних підприємств України зі стартовою ціною лота 1,9 млрд грн.

Як передає Укрінформ, про це повідомляє пресслужба Фонду гарантування.
"24 квітня 2023 року в системі Prozorro.Продажі відбудеться аукціон з продажу активів АТ «МР Банк», який ліквідується Фондом гарантування вкладів. На продаж виставлено права вимоги за кредитом компанії, одного з найбільших хімічних підприємств України", - йдеться в повідомленні.

Загальна заборгованість за кредитом на початок березня цього року скала 1,9 млрд грн. При цьому у забезпечення виконання зобов’язань перед банком оформлено, зокрема: понад 13 тис. одиниць основних засобів, зокрема виробниче та інше, комплекси будівель і споруд цехів, загальною площею понад 130 тис. м² у Черкасах по вул. Героїв Холодного Яру та майже 29 га землі із цільовим призначенням, зокрема, «землі промисловості».

Початкова ціна реалізації лота – 1,9 млрд грн.
Торги пройдуть за голландською моделлю аукціону, відкрито і прозоро. Кошти, отримані від продажу активів, Фонд спрямує на розрахунки з кредиторами АТ «МР Банк».
Як повідомлялося, Фонд гарантування вкладів фізичних осіб забезпечив перерахування до спеціального фонду держбюджету коштів в еквіваленті 17 млрд грн з рахунків Промінвестбанку та Міжнародного резервного банку (колишній Сбербанк росії).
Фото: www.fg.gov.ua