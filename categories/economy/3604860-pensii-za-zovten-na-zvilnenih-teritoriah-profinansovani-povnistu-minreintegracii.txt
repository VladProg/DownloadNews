Пенсії за жовтень на деокупованих територіях профінансовані повністю.



Як передає Укрінформ, про це повідомляє Міністерство з питань реінтеграції тимчасово окупованих територій.
Зазначають, що загалом у Донецькій, Луганській, Миколаївській, Харківській і Херсонській областях на виплати спрямовано 12,48 млрд гривень. Їх проводять як Укрпошта, так і уповноважені банки.
На виплати пенсіонерам із Донеччини виділено 4,64 млрд гривень. У деокупованих містах Святогірськ і Лиман, селищах Ярова та Новоселівка, селах Яцківка й Лозове організовані виїзні прийоми громадян. У листопаді Укрпошта планує відновити технічну можливість доставляти пенсії в окремі населені пункти Лиманської та Святогірської об’єднаних територіальних громад.
На звільненій Луганщині на пенсійні виплати через уповноважені банки було спрямовано 1,76 млрд гривень. Виплати пенсіонерам у Миколаївській області проведено на суму 1,26 млрд гривень, у тому числі 0,23 млрд гривень – через Укрпошту, 1,03 млрд гривень – через уповноважені банки.
У Харківській області на пенсійні виплати мешканцям деокупованих територій спрямовано 3,8 млрд гривень. Протягом вересня-жовтня знову запрацювали 8 сервісних центрів Головного управління Пенсійного фонду України у Харківській області, а саме в містах Балаклія, Ізюм, Барвінкове, Вовчанськ і Дергачі, у селищах Чкаловське, Шевченкове, Великий Бурлук.
На Херсонщині у жовтні Укрпошта відновила можливість доставляти пенсії у 72 звільнені населені пункти. Протягом місяця було проведено виїзні прийоми громадян у Кочубеївській, Нововоронцовській і Високопільській ОТГ, а також у селищі Велика Олександрівка.
Крім того, 25 жовтня знову почав працювати сервісний центр Головного управління Пенсійного фонду України у Херсонській області в селищі Нововоронцовка.
Фото: Мінреінтеграції