За останні два дні заявки на поставки газу з Європи для закачування у підземні сховища зросли із 8-10 млн кубометрів на добу до 20-21,5 млн кубометрів.

Як передає Укрінформ, про це повідомляє ТОВ "Оператор ГТС України" у Фейсбуці.
"Протягом 25 та 26 жовтня заявка на надходження газу з європейського напрямку з метою подальшого закачування у ПСГ зросла з 8-10 млн куб. м на добу до 20-21,5 млн куб. м на добу", - йдеться у повідомленні.
Зазначається, що високий рівень заповнення європейських ПСГ (94%) та поточні обсяги споживання газу в Європі сформували тимчасовий надлишок ресурсу. З урахування цього ОГТСУ та АТ "Укртрансгаз" запропонували своїм замовникам послугу short-haul у поєднанні з послугою "митний склад".
"Замовники вже знайомі з цими послугами з 2020 року, угоди заключені, потрібні лише відповідні рішення. Деякі з компаній вже його розглядають. На сьогодні використання потенціалу та можливостей України – це найкраща допомога в енергетичній сфері, яку ЄС може надати", – прокоментував т.в.о. гендиректора ОГТСУ Павел Станчак.
Водночас, за прогнозом начальника відділу стратегії ОГТСУ Олексія Ярошенка, тенденція «надлишкового» газу збережеться протягом наступних тижнів, проте не є запорукою легкого проходження опалювального сезону 2022/2023.
Як повідомлялося, в ОГТСУ наголошують, що Україна має додаткові можливості та потенціал для активізації зусиль країн Європи в диверсифікації джерел постачання газу, однак для цього потрібна глибша інтеграція в європейський ринок газу.
Фото: Нафтогаз