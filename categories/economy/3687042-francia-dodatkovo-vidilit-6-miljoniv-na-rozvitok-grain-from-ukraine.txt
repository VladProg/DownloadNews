Для подальшого розвитку програми із забезпечення продовольчої безпеки в світі уряд Франції надасть Україні ще 6 млн євро.

Про це під час брифінгу в порту «Чорноморськ» заявив перший радник посла та тимчасово повірений у справах посольства Французької Республіки в Україні Бенжамен Роріг, передає Укрінформ.

«Президент Французької Республіки оголосив про виділення додаткових 6 млн євро на підтримку програм, яку реалізує Всесвітня продовольча програма. І яка спрямована на доставку українського зерна до споживачів в Ємені та Судані. Цей внесок додається до 14 млн євро, які були виділені раніше для доправлення зерна з України до Сомалі», - повідомив Роріг.
За його словами, окрім підтримки програми Grain from Ukraine, діяльність Франції щодо вирішення проблем продовольчої безпеки в світі зосереджується на трьох основних напрямках.
По-перше, це «коридори солідарності», які було запроваджено з боку ЄС і в яких Франція виступила ініціатором та одним з активних учасників. «Коридори» дозволили експортувати 17 млн т українського зерна від весни минулого року.
По-друге, йдеться про європейську ініціативу ФАО, яка спрямована на допомогу найбільш незахищеним у продовольчому сенсі країнам.
По-третє, програма із збереження врожаїв, яка має на меті сприяти поставкам добрив країнам для розвитку їхнього сільськогосподарського виробництва.
«Побічним ефектом війни росії проти України у світовому масштабі є реальне погіршення ситуації з продовольчою безпекою в світі. Йдеться про низьку країн Африки, Близького та Середнього Сходу. Тому ми вітаємо цей благородний щирий жест, який зроблено з боку України для вирішення проблеми», - підсумував представник французького посольства в Україні.
Як повідомлялося, Париж виділив додаткове фінансування на розбудову Києва, також сторони домовилися про подальші кроки співпраці й про проведення виставки "Київ – незламне серце Європи" у столиці Франції.