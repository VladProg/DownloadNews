Кабінет Міністрів 28 лютого 2023 року схвалив проєкт угоди з Мексикою про взаємну адміністративну допомогу в митних справах.

Як передає Укрінформ, про це повідомляє пресслужба Міністерства фінансів.
"Сьогодні, 28 лютого, Кабінет Міністрів України схвалив проєкт Розпорядження Президента України «Про уповноваження Сергія Марченка на підписання Угоди між Україною та Мексиканськими Сполученими Штатами про взаємну адміністративну допомогу в митних справах» та проєкт відповідної угоди", - йдеться у повідомленні.
Зазначається, що проєктом угоди передбачено надання взаємної адміністративної допомоги митними органами України та Мексиканських Сполучених Штатів з метою: припинення митних правопорушень, безпеки міжнародної торгівлі та обчислення мита, інших податків та платежів відповідно до митного законодавства.
Із виданням Розпорядження та підписанням його Президентом України будуть виконані внутрішньодержавні процедури, необхідні для підписання угоди.
Як повідомляв Укрінформ, Україна отримала високу оцінку Європейської комісії щодо виконання євроінтеграційних зобов’язань у митній сфері.