Міністр фінансів Сергій Марченко на Щорічних зборах Світового банку та МВФ зустрівся з комісаром Європейського Союзу з питань економіки Паоло Джентілоні; у центрі уваги були напрямки бюджетної політики України на наступний рік та процес євроінтеграції України.

Як передає Укрінформ, про це повідомляє пресслужба Мінфіну.
«Європейський Союз – один із ключових наших партнерів у політико-економічних відносинах, і ми прагнемо розширювати співпрацю. Навіть в умовах збройної агресії РФ проти нашої держави, ми продовжуємо впроваджувати реформи та адаптувати наше законодавство до європейського», - сказав Марченко.
Міністр фінансів та єврокомісар відзначили досягнення у співпраці України та Європейського Союзу в напрямках митної та фіскальної політики. Також сторони обговорили започаткування програми Ukraine Facility загальним обсягом 50 млрд євро. Кошти буде спрямовано на потреби держбюджету та відновлення.
Як повідомляв Укрінформ, у Марокко 9 жовтня стартували Щорічні збори МВФ і Світового банку. Серед найважливіших тем - вплив російської війни на глобальну економіку, продовження фінансової підтримки України, виклики для продовольчої безпеки.
Фото: Мінфін