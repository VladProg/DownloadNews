В Міністерстві цифрової трансформації розробили платформу Дія.Engine, яка дозволить державним органам створювати публічні реєстри та полегшить управління ними.

Про це пресслужба міністерства повідомляє у Телеграмі, передає Укрінформ.
«Запустили Дія.Engine, щоб пришвидшити цифровізацію. Зараз на платформі створюється 20+ електронних реєстрів у межах проєкту Іннолаб, на їх основі впроваджуватимуть нові державні онлайн-послуги», - йдеться в повідомленні.
Найближчим часом буде цифровізована система обліку в рослинництві для Міністерства аграрної політики, що дозволить агрономам швидше отримуватимути документи на насіння та простежувати його шлях від поля до прилавка.
Також в Мінцифри анонсують появу реєстру складських документів на зерно, що допоможе без зайвих зусиль відслідковувати обсяг зерна на елеваторах.
Крім того, готуються рєстри, зокрема, системи реєстрації домашніх тварин, системи крові, системи нотифікації косметичної продукції, харчових добавок, дезінфекційних засобів, ліцензійнх реєстріви МВС, субʼєктів медіа Нацради телерадіомовлення та інших.
За інформацією Мінцифри, 20 реєстрів реалізуються за підтримки уряду Німеччини в межах проєктів, які виконує GIZ Ukraine, та за допомогою Фонду Східна Європа.
Наголошується, що розробка концепції платформи, взаємодія реєстрів на платформі через систему «Трембіта» та розгортання перших реєстрів на платформі відбулися за підтримки Європейського Союзу в межах проєкту EU4DigitalUA, що впроваджує естонська Академія електронного управління.
Як повідомлялося, Міністерство цифрової трансформації спільно з асоціацією IT Ukraine та агентством TopLead створило перший каталог українських ІТ-компаній та ІТ-продуктів.