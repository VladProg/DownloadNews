У лютому 2023 року до загального фонду державного бюджету України надійшло 132,2 млрд грн.

Про це повідомляє пресслужба Міністерства фінансів, передає Укрінформ.
"За оперативними даними Державної казначейської служби, за лютий 2023 року до загального фонду державного бюджету надійшло 132,2 млрд гривень", - йдеться в повідомленні.
Серед платежів, справляння яких контролюють податкові та митні органи, основні надходження були отримані за рахунок: ПДВ і ввезених на митну територію України товарів – 27,1 млрд грн; ПДВ з вироблених в Україні товарів – 15,1 млрд грн (зібрано 21,7 млрд, відшкодовано – 6,6 млрд грн); ПДФО та військового збору – 13 млрд грн, податку на прибуток підприємств – 7,4 млрд грн, акцизного податку – 7,0 млрд грн, рентної плати за користування надрами – 2,7 млрд грн, ввізного та вивізного мита – 2,3 млрд грн.
Окрім того, за лютий 2023 року до загального фонду державного бюджету надійшло 51,4 млрд грн у вигляді міжнародної допомоги (грантів). Надходження ЄСВ до Пенсійного фонду та фондів соціального страхування у лютому 2023 року становили 36,8 млрд гривень. У цілому до державного бюджету за січень-лютий 2023 року надійшло 284 млрд грн, у тому числі до загального фонду – 236,6 млрд гривень.
За оперативними даними ДКСУ, за січень – лютий 2023 року касові видатки державного бюджету становили 446,6 млрд грн, у тому числі загального фонду – 410,3 млрд грн, або 86,8% від розпису звітного періоду. За перші два місяці 2023 року державний бюджет виконано з дефіцитом у сумі 161,1 млрд грн, у тому числі загальний фонд – у сумі 172,1 млрд грн, проти запланованого розписом загального фонду на січень-лютий 2023 року дефіциту в сумі 326,1 млрд гривень.
Як повідомляв Укрінформ, у 2022 році до загального фонду державного бюджету надійшло 1 491,1 млрд гривень.
Фото: Shutterstock