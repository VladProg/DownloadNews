У пунктах пропуску на державному кордоні України і Румунії з 1 червня запроваджується пілотний проєкт з тестування Системи попереднього повідомлення про виникнення надзвичайних ситуацій.

Як передає Укрінформ, про це повідомляє Державна митна служба України.
"Тестування Системи попереднього повідомлення передбачатиме визначення оптимальної кількості транспортних засобів, які приймаються прикордонними органами кожної із сторін за період однієї зміни в автомобільних пунктах пропуску, узгодження порядку взаємодії під час виникнення надзвичайних ситуацій в пунктах пропуску, а також забезпечення ритмічності пропускних операцій на кордоні", - йдеться у повідомленні.
Зазначається, що представники Державної митної служби України та Митної адміністрації Румунії погодили запровадження Системи на українсько-румунському кордоні на період трьох місяців.
Пілотний проєкт буде реалізований у пунктах пропуску: «Орлівка – Ісакча»; «Порубне – Сірет»; «Красноїльськ – Вікову де Сус»; «Дякове – Халмеу».
Як повідомлялося, подібні проєкти вже реалізуються на ділянках кордону з іншими країнами-сусідами - членами ЄС і отримали високу оцінку від контрольних служб України та суміжних держав.