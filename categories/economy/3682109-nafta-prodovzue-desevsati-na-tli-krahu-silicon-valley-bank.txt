Ціни на нафту продовжують знижуватися у вівторок, 14 березня, на тлі загального відходу інвесторів від ризику у зв'язку із ситуацією навколо Silicon Valley Bank у США.

Як передає Укрінформ, про це повідомляє enkorr.
Вартість травневих ф'ючерсів на нафту Brent на лондонській біржі ICE Futures становить $79,91 барель, що на $0,86 (1,06%) нижче за ціну на закриття попередньої сесії. У понеділок ці контракти здешевшали на $2,01 (2,4%), до $80,77 за барель.
Ціна ф'ючерсів на нафту WTI на квітень на електронних торгах Нью-Йоркської товарної біржі (NYMEX) опустилася на $0,82 (1,1%), до $73,98 за барель. За підсумками попередньої сесії вартість контрактів знизилася на $1,88 (2,5%), до $74,8 за барель.
Як повідомлялося, американський Silicon Valley Bank минулої п'ятниці перейшов під управління Федеральної корпорації зі страхування депозитів, яка передала активи банку новій юрособі і пообіцяла забезпечити повну компенсацію всім вкладникам.
У зв'язку з цими подіями Федеральна резервна система (ФРС) анонсувала новий механізм надання коштів фінансовим інститутам загальним обсягом $25 млрд.
У вівторок увагу трейдерів спрямовано на дані про динаміку споживчих цін у США за лютий, які є важливими для прийняття Федрезервом рішення щодо подальшого рівня базової процентної ставки.
Ф'ючерсний ринок оцінює менш ніж у 50% ймовірність підйому ставки ФРС на 25 базисних пунктів (б.п.) на березневому засіданні, хоча минулого тижня трейдери вважали найімовірнішим сценарієм підйом ставки відразу на 50 б.п., зазначає агентство Bloomberg.
«Нафтовий ринок не зміг уникнути наслідків краху Silicon Valley Bank, – зазначає Уоррен Паттерсон, який відповідає за стратегію на сировинних ринках в ING Groep NV. – Висока волатильність ринку може зберегтися в короткостроковій перспективі з огляду на майбутню публікацію даних про інфляцію в США».
У вівторок ОПЕК опублікує щомісячний звіт щодо нафтового ринку, а в середу ринок чекає аналогічний огляд від Міжнародного енергетичного агентства (МЕА).