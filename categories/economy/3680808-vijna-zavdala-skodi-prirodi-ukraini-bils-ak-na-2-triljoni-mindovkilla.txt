Унаслідок повномасштабного російського вторгнення довкіллю в Україні заподіяно шкоди в розмірі понад 2 трлн грн.

Про це йшлося у Харкові на виїзному засіданні Комітету ВР з питань екологічної політики та природокористування, передає Укрінформ із посиланням на пресслужбу Харківської ОВА.
«Ми рахуємо кожне знищене дерево. І кожну гривню, яку нам заплатить рф за скоєне. Щодня продовжуємо встановлювати нові факти шкоди і руйнувань. За попередніми підрахунками, загалом шкода довкіллю складає уже понад 2 трлн грн: це і засмічення земель, і забруднення повітря, спалені ліси, зруйновані об’єкти. росія провокує кліматичну кризу, ядерну – через ситуацію із ЗАЕС, гуманітарну», – зазначив перший заступник міністра захисту довкілля та природних ресурсів Руслан Гречаник.

Фото: Харківська ОВА

Керівник Харківської обласної прокуратури Олександр Фільчаков зауважив, що відомство розслідуються випадки навмисної чи випадкової шкоди природному середовищу.
"Фіксуємо й аналізуємо усі злочини у сфері екології, атаки на промислові об’єкти, нафтобази", – уточнив Фільчаков.
Народний депутат Павло Якименко підкреслив, що вже зараз усі органи влади спільно мають напрацювати нові концепції й програми щодо відновлення екології України. На прикладі ситуації з обмілінням Оскільського водосховища, де члени комітету напередодні побували, Якименко наголосив на необхідності вже зараз прогнозувати можливості появи природних і гуманітарних криз, щоб цього не допустити або оперативно розв’язати проблеми.
Як повідомляв Укрінформ, екологічні збитки, нанесені Харкову російськими обстрілами, оцінюють в 200 млрд грн.
Фото: Павло Кириленко