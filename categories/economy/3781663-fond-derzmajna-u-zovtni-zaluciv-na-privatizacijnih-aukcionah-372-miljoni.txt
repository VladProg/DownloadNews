Фонд державного майна України провів у жовтні 39 приватизаційних аукціонів, на яких продав активів на 372 млн грн.

Як передає Укрінформ, про це повідомляє пресслужба ФДМУ.
"372 млн гривень — результати роботи у сфері малої приватизації Фонду держмайна за жовтень", - йдеться в повідомленні.
У жовтні ФДМУ вдалося провести 39 онлайн-аукціонів з приватизації, стартова вартість об’єктів у ході прозорої конкуренції зросла у 1,4 раза. Серед пропозицій були єдині майнові комплекси, складські та виробничі приміщення, адмінбудівлі і ветлікарні. Загалом у торгах взяли участь 244 підприємці, в середньому за кожен лот змагалося більше 6 учасників.
Найдорожчими активами жовтня стали: єдиний майновий комплекс державного підприємства «Волиньторф», переможна ціна якого становила 212,2 млн грн, складське приміщення у Києві - переможна ціна 35 млн грн, Державний інститут по проєктуванню підприємств гірничорудної промисловості «Кривбаспроєкт» - переможна ціна 32,8 млн грн, Хмельницьке протезно-ортопедичне підприємство - переможна ціна 32 млн грн та цехи переробки деревини на Волині - переможна ціна 20 млн грн.
Як повідомлялося, на листопад вже заплановане проведення пів сотні онлайн-аукціонів з приватизації, сумарно стартова вартість всіх лотів становить майже 133 млн гривень.