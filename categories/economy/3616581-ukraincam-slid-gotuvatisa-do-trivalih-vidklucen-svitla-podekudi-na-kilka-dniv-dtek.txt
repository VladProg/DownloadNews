Через масштабні пошкодження енергооб'єктів наразі без світла перебувають до 40% споживачів. В окремих районах світло буде відсутнє по кілька днів.

Про це в ефірі загальнонаціонального телемарафону повідомив директор компанії «ДТЕК» Дмитро Сахарук, передає Укрінформ.
«Ситуація наразі контрольована, але дуже складна. Росіяни завдали дуже серйозної шкоди об’єктам передачі, а це підстанції, які передають електроенергію з одного району в інший та через які заживлено багато областей у центрі та на заході. Було потрапляння в одну з наших ТЕС, яка припинила працювати через пошкодження», - повідомив Сахарук.
За його словами, станом на зараз близько 40% споживачів в Україні перебувають без світла. І прогнозувати, коли цей відсоток почне скорочуватися, в компанії не можуть. Наразі йдеться вже про планові включення світла в окремих районах країни на дуже обмежений час. Іноді світла може не бути і по кілька днів.
«Це дні. На жаль, сьогодні ми можемо говорити не про планові відключення. По деяких районах, а їх багато, ми маємо говорити про планові включення. І кількість годин, на які може бути це планове включення, дуже незначна - 2-3 години максимум», - повідомив очільник ДТЕКа.
Як повідомлялося, упродовж доби 17 листопада по всій Україні діятимуть графіки погодинних відключень і додатково будуть запроваджені аварійні відключення.