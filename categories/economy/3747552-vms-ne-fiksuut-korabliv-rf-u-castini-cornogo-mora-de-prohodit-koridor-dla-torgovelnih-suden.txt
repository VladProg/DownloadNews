Військово-морські сили ЗСУ не спостерігають російських кораблів у частині Чорного моря, де проходить коридор для торговельних суден, проте українські військові попередили судновласників і капітанів, що гарантувати стовідсоткову безпеку суднам зараз неможливо.

Про це речник ВМС ЗСУ Дмитро Плетенчук сказав у ефірі телемарафону “Єдині новини”, повідомляє Укрінформ.
«Ця система, вона налагоджена в сенсі комунікацій. Зацікавлені особи знають порядок. Реєстрацію вже відкрито, координатор працює, тому найближчим часом ми чекаємо на перші одиниці, які підуть», – сказав він.
За його словами, умови роботи коридору складні, адже Росія постійно погрожувала власникам цих торгових суден, проводила їх залякування. Однак, військові зі свого боку попередили судновласників і капітанів, що гарантувати стовідсоткову безпеку суднам зараз неможливо.
«Проте все це відбувається під контролем ЗСУ. Все, що від нас залежить, ми робимо. Тільки згодом стане зрозуміло, як буде працювати цей коридор. І наразі в цій частині акваторії Чорного моря ми не спостерігаємо російських кораблів. Не спостерігаємо їх вже досить тривалий час. Вони зараз здебільшого знаходяться у північно-східній частині Чорного моря, ближче до своїх міжнародно визнаних берегів, тобто Новоросійськ», – заявив Плетенчук.
Як повідомляв Укрінформ, 10 серпня 2023 року Україна оголосила нові тимчасові маршрути для торговельних суден, що йдуть до/з чорноморських морських портів України, але протягом всіх маршрутів зберігається військова загроза та мінна небезпека з боку Російської Федерації.