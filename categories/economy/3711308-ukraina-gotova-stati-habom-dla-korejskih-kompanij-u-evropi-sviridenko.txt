Зручне розташування України в центрі Європи, мережа діючих індустріальних парків та можливості для будівництва нових — це чудові перспективи для масштабування корейського бізнесу.

Як передає Укрінформ, про це зазначила перший віцепрем'єр-міністр — міністр економіки України Юлія Свириденко, повідомляє пресслужба Мінекономіки у Фейсбуці.
"У Сеул ми привезли конкретні проєкти в агропереробці, в енергетичній сфері, в сфері будівництва. Цими пропозиціями ми сигналізуємо, що Україна вже сьогодні займається розвитком власної економіки і будує плани по розвитку держави, і бачить там на чільному місці корейський бізнес", — сказала Свириденко.
Вона також зауважила, що розмістивши свої потужності в Україні Південна Корея стане ще ближче до ринків ЄС.
Як повідомляв Укрінформ, між Україною і Південною Кореєю підписано міжурядову Попередню угоду щодо кредитів від Фонду економічного розвитку і співробітництва (EDCF), спеціального підрозділу Корейського експортно-імпортного банку. Можливість отримання першого траншу від EDCF в розмірі до $300 млн з'явиться вже в 2023 протягом 3-4 місяців з моменту підписання другого етапу угоди, що очікується за місяць. Наступний транш до $3 млрд стане доступним в 2024 році з поступовим збільшенням ліміту до $8 млрд у міру наповнення пайплайну проєктів. Україна також зможе використовувати корейські потужності та досвід для повоєнної відбудови зруйнованої інфраструктури, промислових і цивільних об’єктів.