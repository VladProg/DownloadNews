Найбільші банки Молдови призупинили на невизначений термін роботу із російською системою грошових переказів «Юністрім».

Як передає Укрінформ, про це повідомляє NewsMaker.
Про припинення співпраці із «Юністрімом» у вівторок повідомили одразу чотири молдовські банки: MAIB, Moldindconbank, Fincombank та Victoriabank.
У MAIB пояснили зміни тим, що у російської системи «є невиплачена заборгованість перед банком».
Повідомляється, що у багатьох банках Молдови не працює російська система грошових переказів «Contact», а в деяких інших банках – система «Золота корона».
Як зазначив у Телеграмі керівник Офісу Президента Андрій Єрмак, один із останніх доступних росіянам каналів з виведення коштів за кордон «Юністрім» поступово припиняє роботу.
"Банки іноземних країн масово оголошують про відмови приймати платежі з рф через систему "Юністрим", банк-оператор якої наприкінці минулого тижня потрапив під санкції США. Це стосується, зокрема, країн колишнього снд", - написав Єрмак.
За його даними, перекази за кордон через "Юністрим", яка до війни забезпечувала до 40% таких операцій і була одним із лідерів ринку, призупинили щонайменше три грузинські банки.
"TBC bank припинив працювати з "Юністрим" ще 21 липня. У понеділок з системою припинили роботу Bank of Georgia і Liberty bank — два найбільші в Грузії за розміром активи", - повідомив керівник ОП.
У Вірменії, за його словами, від роботи з "Юністрим" відмовилися 4 з 18 банків, у Казахстані прийом та відправлення грошей через "Юністрим" припинив державний поштовий оператор "Казпошта", а в Узбекистані від роботи з "Юністрим" відмовилися "Іпотека-банк", Капіталбанк та "Халк-банк".
Сам "Юністрим" зупинив перекази до Грузії, Туреччини та Ізраїлю, зазначив Єрмак.
Як повідомляв Укрінформ, банки Вірменії, Грузії та Киргизстану припиняють співпрацю з російською платіжною системою «Юністрім», яка напередодні потрапила під санкції США.