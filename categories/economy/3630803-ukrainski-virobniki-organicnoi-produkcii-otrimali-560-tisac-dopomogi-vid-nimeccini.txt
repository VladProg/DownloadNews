Проєкт "Німецько-українська співпраця в галузі органічного сільського господарства" та "Фонд майбутнього" надали 560 тис. євро допомоги для 170 українських виробників органічної продукції та організацій сектору, що постраждали від війни.

Про це розповів заступник міністра аграрної політики та продовольства Маркіян Дмитрасевич під час засіданні керівної групи проєкту, передає Укрінформ з посиланням на пресслужбу відомства.
«В рамках цієї кампанії фінансову допомогу отримали 170 підприємств – органічних виробників та організацій сектору. Загальна сума підтримки становила 560 тисяч євро», - сказав він.
Дмитрасевич додав, що проєкт "Німецько-українська співпраця в галузі органічного сільського господарства" також надав експертну допомогу в процесі імплементації європейського законодавства у сфері органічного виробництва та сприяв організації навчання операторів ринку.
У наступному році учасники проєкту нададуть українській стороні портативні батареї аварійного живлення і надалі підтримувати впровадження органічного законодавства в Україні. Зокрема, у 2023 році будуть проведені практичні заходи з контролю у сфері органічного сільського господарства, буде продовжена підтримка підприємств та організацій, а також будуть реалізовані освітні проєкти.
Як повідомлялося, проєкт "Німецько-українська співпраця в галузі органічного сільського господарства" реалізується з 2016 року.
У межах двосторонньої коопераційної програми Федеральне Міністерство продовольства та сільського господарства Німеччини/BMEL надає підтримку країнам-партнерам у розбудові ефективного та ресурсозберігаючого сільського господарства та харчової промисловості. Проєкт орієнтований на сприяння розвитку органічного сільського господарства та розбудову ефективного та ресурсозберігаючого сільського господарства в Україні.
Наразі триває друга фаза проєкту, яка має завершитися до кінця серпня 2023 року.