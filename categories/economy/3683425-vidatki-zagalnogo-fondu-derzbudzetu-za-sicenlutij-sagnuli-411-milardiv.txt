За два місяці 2023 року сума видатків загального фонду держбюджету сягнула 411,1 млрд грн, при цьому понад третину з них (148,7 млрд грн) становили кошти на грошове утримання військовослужбовців.

Як передає Укрінформ, про це повідомляє Міністерство фінансів України.
«За січень - лютий 2023 року загальна сума касових видатків загального фонду державного бюджету становить 411,1 млрд грн. У лютому видатки становили 227,2 млрд гривень», - йдеться в повідомленні.
За даними Державної казначейської служби України, найбільші суми видатків спрямовано на оплату праці з нарахуваннями - 189 млрд грн (у лютому – 98,4 млрд грн); це 46% від загального обсягу видатків за січень –лютий 2023 року. Зокрема, витрати на грошове утримання військовослужбовців становили 148,7 млрд грн (у лютому – 76,9 млрд грн).

Ще 99,3 млрд грн (у лютому – 62,2 млрд грн) спрямовано на оплату використання товарів і послуг, або 24,2%, у тому числі:
70,6 млрд грн – для підтримки ЗСУ на придбання військової техніки, озброєння, боєприпасів, продукції оборонного призначення, засобів індивідуального захисту;
20,7 млрд грн перераховано НСЗУ на реалізацію програми державних гарантій медичного обслуговування населення.
Третя за обсягом стаття видатків держбюджету - на соціальне забезпечення (виплату пенсій, допомоги, стипендій). Це 21,2% сукупних витрат бюджету за два місяці, або в абсолютних цифрах 87,3 млрд грн (у лютому – 42,3 млрд грн). З них 45,3 млрд грн – трансферт Пенсійному фонду для фінансового забезпечення виплати пенсій, надбавок та підвищень до пенсій; 31,2 млрд грн – кошти для виплати Міністерством соціальної політики на соціальний захист.
На трансферти місцевим бюджетам спрямовано 4,7% всіх видатків січня - лютого. В абсолютних цифрах це 9,4 млрд грн (у лютому – 9,9 млрд грн).
На обслуговування державного боргу у січні -лютому спрямовано 12,6 млрд грн (у лютому – 12,1 млрд грн), що становить 3,1% загального обсягу видатків.
Як повідомлялося, Кабінет Міністрів розширив перелік пріоритетних платежів, що здійснюються Державною казначейською службою у період воєнного стану.