Національна комісія, що здійснює державне регулювання у сферах енергетики та комунальних послуг, удосконалила умови доступу виробників біометану до об’єктів газової інфраструктури.

Відповідну постанову «Про затвердження Змін до деяких постанов НКРЕКП щодо сприяння розвитку виробництва біометану» регулятор прийняв під час засідання 8 червня, передає Укрінформ.
«Розвиток виробництва й експорту біометану має стратегічне значення для України, оскільки сприятиме залученню інвестицій в аграрний сектор, створенню нових робочих місць, збільшенню податкових надходжень до бюджетів місцевого й державного рівня, а також зростанню експортної валютної виручки», - зазначив голова НКРЕКП Костянтин Ущаповський.
Документ вносить зміни до Кодексу газотранспортної системи та Кодексу газорозподільних систем у частині вдосконалення умов доступу виробників біометану до об’єктів газової інфраструктури та нівелювання технічних обмежень його передачі до газорозподільної системи.
Це сприятиме розвитку виробництва біометану в Україні та досягнення кліматичної нейтральності, виконання Другого Національно визначеного внеску України в межах Паризької кліматичної угоди, що відповідає стратегії реформування енергетичного сектору в країнах-членах ЄС та Україні.
За інформацією Біоенергетичної асоціації України, цього року в Україні запрацює пʼять біометанових заводів, потенційні обсяги виробництва яких становлять близько 70 млн м куб. на рік.
Як повідомлялось, Регіональна газова компанія підключила до своїх мереж перший в Україні завод з виробництва біометану, який вироблятиме близько 3 млн кубометрів газу для близько 1500 клієнтів – населення та промисловості.
Фото: depositphotos.com