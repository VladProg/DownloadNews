За понад три місяці роботи "зернового коридору" Україна експортувала майже 12 млн т збіжжя.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що найбільше "зерновим коридором" було експортовано: пшениці, кукурудзи та ріпаку. За словами заступника міністра аграрної політики та продовольства України Маркіяна Дмитрасевича, у межах "зернової іціативи" близько половини від загального обсягу зерна експортується до країн Африки та Азії.
Він також наголосив на необхідності розширення кількості українських портів, залучених в експорті агропродукції.
«Нам важливо не лише збільшувати географію портів, а й зробити зернові коридори постійними, чи продовжити їх дію хоча б на рік. Що дало б можливість нашим аграріям, а також світовому продовольчому ринку мати певні орієнтири щодо планування своєї роботи», - сказав заступник міністра.
Дмитрасевич додав, що наразі проблем зі зберіганням зерна в Україні немає. Попри пошкодження елеваторів та об’єктів інфраструктури аграрного сектору завдяки підтримці Продовольчої та сільськогосподарської організації ООН (ФАО) та міжнародних донорів аграріїв забезпечили засобами тимчасового зберігання зерна.
Він зазначив, що нові виклики спонукають до оперативного реагування та переформатуванні агросектору, розвитку галузей переробки.
«З цього приводу є розуміння не тільки в Уряду, а й в аграріїв. Один з можливих варіантів переробки зернових, а також - відходів сільського господарства. Це біогаз, виробництво біометану. Розвиток переробки піде на користь енергетичній безпеці України. Зараз ми працюємо над цим», - розповів Дмитрасевич.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовились про продовження "ініціативи з безпечного транспортування агропродукції через Чорне море" ще на 120 днів. Вона починала роботу 22 липня, а перше судно з українським продовольством в її межах вийшло з порту Одеси 1 серпня.
Фото: tfgcrowd.com