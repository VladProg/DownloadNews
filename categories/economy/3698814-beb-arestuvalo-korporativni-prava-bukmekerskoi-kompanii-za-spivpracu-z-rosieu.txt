Бюро економічної безпеки арештувало на 30 млн грн корпоративні права букмекерської компанії, пов'язаної з росією.

Як передає Укрінформ, про це повідомляє пресслужба БЕБ.
"Детективи Бюро економічної безпеки України, за клопотанням прокурорів Офісу Генерального прокурора, арештували корпоративні права компанії, яка здійснювала незаконну діяльність у сфері організації та проведення азартних ігор у мережі Інтернет. Вартість корпоративних прав товариства у вигляді 100% частки статутного капіталу становить 30 млн грн", - йдеться у повідомленні.
Зазначається, що згадана компанія мала зв’язки з російською федерацією та в умовах воєнного стану в Україні працювала на російському ринку. Аналіз структури права власності юридичної особи, яка отримала ліцензію та надавала право на використання торговельного знаку букмекерській компанії, показав, що її кінцевий бенефіціар - громадянин рф. Стосовно компанії введені санкції РНБО.
Слідством встановлено групу осіб, які у період 2021 – 2022 років, через низку вебресурсів, організували та проводили букмекерську діяльність та азартні ігри казино в мережі Інтернет. Порушуючи Закон України «Про державне регулювання діяльності щодо організації та проведення азартних ігор», компанія працювала без ліцензії на провадження відповідного виду діяльності.
Така незаконна діяльність призвела до умисного ухилення від сплати податків та фактичного ненадходження до бюджету коштів у особливо великих розмірах.
Як повідомляв Укрінформ, Президент України Володимир Зеленський указом №145/2023 ввів у дію рішення РНБО від 10 березня 2023 року про санкції проти фізичних і юридичних осіб, пов'язаних, зокрема, з букмекерським та лотерейним бізнесом.
Більшість фізосіб, проти яких запроваджено санкції - громадяни росії. Окрім того, під обмеження потрапили громадяни Великої Британії, Польщі, Нідерландів, Туреччини, Кіпру.
Серед підсанкційних юридичних осіб такі компанії, як "Спортлото", "Спортбет", "Бет.Ру", "Бетсіті", "Матчбет", а також ТОВ "Паріматч", Паріматч Фаундейшн, Паріматч Юнайтед Інвестментс Лімітед та інші. Санкції запроваджено на 50 років.