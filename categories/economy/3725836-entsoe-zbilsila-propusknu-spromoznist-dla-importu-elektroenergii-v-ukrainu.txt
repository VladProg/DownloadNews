Європейська мережа операторів системи передачі континентальної Європи (ENTSO-E) збільшила технічні можливості для імпорту електроенергії в Україну та Молдову до 1200 МВт.

Як передає Укрінформ, про це повідомляє НЕК «Укренерго» у Телеграмі.
«Європейська мережа операторів системи передачі континентальної Європи ENTSO-E збільшила обсяги пропускної спроможності міждержавних інтерконекторів для імпорту електроенергії в Україну та Молдову до 1200 МВт. Тепер із зони континентальної Європи до блоку Україна/Молдова максимальна доступна пропускна спроможність збільшиться на 150 МВт», - ідеться у повідомленні.
Зазначається, що наразі імпорт електроенергії з ЄС є значним джерелом покриття можливого дефіциту в українській енергосистемі.
«Разом з операторами європейської енергосистеми Укренерго продовжує роботу з поступового збільшення пропускної спроможності інтерконекторів, яка доступна для комерційних обмінів електроенергію між ЄС та Україною і Молдовою», – додали в компанії.
Як повідомлялося, ENTSO-E прийняла рішення про поетапне розширення пропускної спроможності для імпорту/експорту електроенергії 7 червня 2022 року. Комерційні обміни електроенергією з Європою розпочалися 30 червня. 18 квітня ENTSO-E збільшила технічну можливість для імпорту електроенергії з Європи до України/Молдови до 1050 МВт. Технічна можливість для експорту з України/Молдови до Європи становить 400 МВт.