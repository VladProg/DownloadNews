Компанія Pernod Ricard, що володіє брендом віскі Jameson, поновила постачання продукції на російський ринок, яке було призупинене після повномасштабного вторгнення росії в Україну.

Про це повідомляє Independent.ie, передає Укрінформ.
Минулого тижня стало відомо, що різні продукти марки Jameson доступні для замовлення на популярному російському сайті.
На запитання про доступність віскі Jameson в росії прессекретар компанії заявила, що компанія від "початку війни" ставила за пріоритет "захист місцевих працівників як в Україні, так і в росії".
Віскі марки Jameson виробляється компанією Irish Distillers, що належить компанії Pernod Ricard, яка також виробляє інші відомі бренди віскі, зокрема Powers та Redbreast.
За даними Ірландської асоціації віскі, до війни росія була другим за величиною експортним ринком віскі для Ірландії після США. Зокрема, у 2020 році до рф було продано 534 тис. ящиків віскі.
Як повідомлялося, радник керівника Офісу Президента Михайло Подоляк заявляв, що низка європейських компаній досі працюють у росії і отримують там надприбутки.