НЕК «Укренерго» разом з ПрАТ «Укргідроенерго» опрацьовують сценарії подальшої збалансованої роботи енергосистеми з урахуванням наслідків руйнування Каховської ГЕС.

Про це повідомляє пресслужба "Укренерго" у Фейсбуці, передає Укрінформ.
"Змінюється режим роботи гідроелектростанцій для того, щоб зменшити обсяг води, яка поступає в Каховське водосховище аби зменшити затоплення", - йдеться у повідомленні.
В енергокомпанії зауважили, що виробництва електроенергії достатньо для покриття потреб споживачів. Однак через тривалі ремонти на багатьох енергоблоках ТЕС, а також деяких АЕС, в енергосистемі працює менша кількість енергоблоків, тому упродовж дня необхідно розподіляти використання електроенергії і переносити користування потужними приладами з вечора на інші періоди доби.
«Укренерго» повернуло в роботу одну з магістральних ліній, яка була пошкоджена внаслідок масованої ракетної атаки ворога, що підвищило надійність живлення одразу кількох областей у центральному регіоні. Ремонти продовжуються на всіх енергооб’єктах, пошкоджених під час 15 масованих ракетних ударів та 18 дронових атак росіян по енергосистемі.
Експорт здійснюється у Польщу з 10 до 15 години, імпорт зі Словаччини - з 16 до 19 години. У вечірній пік споживання імпорт та експорт відсутні.
На Сумщині внаслідок обстрілів окупантами є пошкодження мереж обленерго. Ворог обстріляв також територію однієї з електростанцій на Донеччині, станція працює. Нових пошкоджень у магістральних мережах немає.
Як повідомлялось, окупанти здійснили підрив Каховської ГЕС. Внаслідок підриву машинної зали зсередини станція повністю зруйнована. Через підрив водосховища є ризики підтоплення енергетичних об’єктів на Херсонщині, зокрема Херсонської ТЕЦ.
Генеральний директор Міжнародного агентства з атомної енергії (МАГАТЕ) Рафаель Гроссі заявив, що очолить місію, яка наступного тижня поїде на Запорізьку АЕС після підриву росіянами Каховської ГЕС.