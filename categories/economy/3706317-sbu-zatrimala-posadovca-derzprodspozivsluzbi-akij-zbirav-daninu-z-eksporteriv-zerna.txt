Служба безпеки України ліквідувала корупційну схему в Головному управлінні Державної служби з питань безпечності харчових продуктів та захисту споживачів у Харківській області, організовану одним із посадовців держустанови.

Як передає Укрінформ, про це повідомила СБУ.

Встановлено, що учасники оборудки систематично вимагали гроші з представників українських компаній, які експортують вітчизняну агропродукцію.

За даними слідства, незаконну діяльність організував начальник одного з відділів. Для реалізації злочинного механізму він залучив свого підлеглого – інспектора.

Посадовці обіцяли аграріям за хабарі забезпечити "безперешкодну" видачу фітосанітарного сертифіката відповідності сільськогосподарської продукції.
Сума "данини" становила $100 за одну вантажівку з товаром. У випадку несплати зловмисники погрожували максимально затягувати бюрократичні процедури з отримання дозвільних документів.
Співробітники СБУ поетапно задокументували два епізоди отримання фігурантами неправомірної вигоди за "сертифікацію" 20 фур з українським зерном.
Правоохоронці затримали організатора схеми під час одержання ним другої частини хабаря. Посадовцю оголошена підозра за ч. 3 ст. 368 (прийняття пропозиції, обіцянки або одержання неправомірної вигоди службовою особою) Кримінального кодексу України.
Як додали в Офісі генерального прокурора, підозрюваному обраний запобіжний захід. Від обійманої посади посадовець відсторонений.
Планується оголошення підозри спільнику. Розслідування триває.
Зловмисникам загрожує до десяти років ув'язнення.
Як повідомляв Укрінформ, у квітні правоохоронці викрили посадовця управління Держпродспоживслужби в Київській області. Зловмисник вимагав хабарі з імпортера цитрусових фруктів.
Фото: СБУ, Офіс генпрокурора