Загроз дефолту через значне зростання державного боргу для України немає.

Про це у програмі “Укрінформ: Вечірній стрім”, присвяченій стану вітчизняної економіки під час війни, сказав фінансовий експерт Сергій Фурса.
За його словами, через постійну потребу в додаткових фінансових запозиченнях державний борг безумовно зросте - як в абсолютних цифрах, так і до обсягу національного ВВП.

“У “нормальні” часи, я сказав би, що це проблема. Ми звикли жити із показником боргу десь у 50-60%. Але триває війна, яка потребує колосальних ресурсів, і ми нікуди від цього не подінемося. Проте навіть до кінця наступного року борг досягне тільки приблизно 100% ВВП. А це менше, ніж заборгованість низки країн південної Європи”, - нагадав експерт.
На його переконання, драматичного зростання боргу, яке б змушувало державу задуматися про дефолт, насправді немає. Як приклад Фурса навів Шрі-Ланку, яка зараз веде переговори про реструктуризацію свого боргу.
“Програма з МВФ... Складні реформи... Мета цієї програми - через 10 років вийти на показник боргу в 95% ВВП. Тобто, зараз, в умовах війни, ми маємо набагато кращу ситуацію, ніж Шрі-Ланка матиме після всіх програм з МВФ за десятиліття!” - зауважив фінансовий аналітик.
При цьому він нагадав, що значна частина фінансової допомоги, яку Україна отримує від міжнародних партнерів, - це грантові кошти, їх взагалі не доведеться повертати. Йдеться, зокрема, про гроші від США.
А за позики від ЄС, хоча за них і треба розраховуватися, не стануть для нашої країни тягарем. Адже гроші надають на пільгових умовах під низький відсоток на 30 - 35 років. До того ж, перших 10 років відсотки взагалі списуватимуть за рахунок інших витратних статей ЄС.
“Насправді ж, коли хтось каже, що “за борги доведеться розраховуватися нашим дітям та онукам”, маємо розуміти: із бюджету сплачуються лише відсотки за позикою. Коли ж ідеться про погашення тіла кредиту, ніхто й ніколи з бюджету за це не платить. Ці гроші беруть із рефінансування, тобто, через нові запозичення”, - пояснив Фурса.
Таким чином, за обслуговування боргу платити майже нічого не доведеться. Це жодним чином не збільшуватиме навантаження на державний бюджет у перші роки після війни.
“Виходить, що найближчі 10-15 років ці борги не будуть проблемою. А за 20-30 років ми матимемо вже зовсім іншу економіку і, до того ж, станемо членами ЄС, щодо чого вже є консенсус. А це означає, що зможемо розраховувати на дотації від Євросоюзу, як це відбувалося (й відбувається дотепер) у випадку з нашими європейськими сусідами. І той борг, який ми маємо перед ЄС, “загубиться”, ми про нього забудемо”, - вважає Фурса.
Як повідомлялося, Міжнародний валютний фонд прогнозує збільшення загального державного боргу охопленої війною України до 88,1% від ВВП на кінець цього року. Також у Фонді прогнозують, що держборг України зростатиме до 98,6% наступного року та сягне пікового значення 100,7% у 2025-му, після чого почне поступово знижуватися.