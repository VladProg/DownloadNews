Держгеонадра провели 21 вересня п’яті в 2023 році аукціони та очікують понад ₴86 мільйонів надходжень до держбюджету від продажу семи спецдозволів на користування надрами.

Як передає Укрінформ, про це повідомила пресслужба відомства.
"Під час чергових електронних торгів Державна служба геології та надр України реалізувала сім ділянок надр із покладами піску, гравію, піщано-галькового матеріалу, торфу, підземних вод мінеральних (лікувально-столових), кам’яного вугілля", - йдеться у повідомленні.
Зазначається, що стартова вартість лотів становила ₴8,8 мільйона. Під час торгів загальна ціна продажу зросла майже у десять разів - до ₴86,7 мільйона.
Торги відбувалися на платформі Prozorro.Продажі в режимі реального часу.
«Ми оголошуємо аукціони тільки на ті лоти, які цікаві надрокористувачам. Відкриті електронні торги гарантують чесний та об’єктивний результат конкурентних змагань...» - прокоментував голова Держгеонадр Роман Опімах.
Чотири спеціальних дозволи на користування надрами, торги якими сьогодні не відбулися, будуть повторно виставлені на електронні аукціони протягом трьох робочих днів.
Як повідомлялось, на 10 жовтня 2023 року заплановані торги з продажу 14 спецдозволів на користування ділянками надр із покладами підземних питних і мінеральних вод, суглинку, бурштину, піску, торфу, вапняку, граніту.
Фото: geo.gov.ua