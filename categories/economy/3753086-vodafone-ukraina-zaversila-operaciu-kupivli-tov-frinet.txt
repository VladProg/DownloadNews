Vodafone Україна завершила операцію купівлі ТОВ «ФРІНЕТ» - оператора широкосмугового доступу до мережі Інтернет, який надає послуги під торговою маркою «O₃».

Метою придбання є подальший розвиток напрямку фіксованого зв’язку, який український Vodafone розпочав з купівлі у вересні 2021 року національного телеком-оператора Vega.
Наразі абоненти ФРІНЕТ будуть отримувати усі послуги за чинними тарифами та у повному обсязі, обслуговування продовжується, підтримка працюватиме.
Новим Генеральним директором ТОВ «ФРІНЕТ» призначений Сергій Скрипніков, який на аналогічній посаді вже має успішний досвід інтеграції бізнес-процесів телеком-оператора Vega у групу Vodafone. Сергій Скрипніков одночасно буде очолювати обидві компанії.

«Вже майже два роки консолідація досвіду фахівців Vega у сфері фіксованого зв’язку та можливостей експертів інноваційних технологій Vodafone сприяє активному розвитку технологічності суспільства України. За підтримки групи ми продовжуємо будівництво нових сегментів GPON в обласних центрах України. Розширюючи покриття попри війну, активно підключаємо абонентів до швидкісного та захищеного інтернету, який працює навіть коли немає світла. Компанія не тільки зберегла робочі місця і розширила команду, а й впровадила ряд програм з розвитку та мотивації персоналу. Разом з тим оперативно відновлюємо й модернізуємо мережі та обладнання після обстрілів російського агресора, забезпечуємо безперебійним сучасним зв’язком критичну інфраструктуру та допомагаємо ЗСУ. Це лише частина результату спільних зусиль Vega і Vodafone. Синергія з одним із лідерів ринку телекомунікацій також відкриє ФРІНЕТ ряд нових можливостей для користувачів та співробітників. Ми разом продовжимо розвивати ключові для компанії напрямки діяльності, фокусуючись на сучасних технологіях зв’язку і клієнтському сервісі», - відзначив Сергій Скрипніков.
Розвиток фіксованого зв'язку залишається для Vodafone одним із стратегічних пріоритетів у найближчі роки. У 2021 році група оголосила про плани збільшення присутності на ринку, як шляхом придбання активів фіксованого бізнесу, так і шляхом будівництва власної мережі.