Працівники Державного бюро розслідувань викрили масштабну схему поборів посадовими особами Державної служби України з питань безпечності харчових продуктів та захисту споживачів в Одеській області.

Як передає Укрінформ, про це ДБР повідомляє у Телеграмі.
«Посадовці брали хабарі від суб’єктів господарської діяльності, які здійснюють експорт зернових культур через морські порти Одеської області по так званому «зерновому коридору». Всі, хто хотів безперешкодно та швидко отримати фітосанітарний сертифікат та інші дозвільні документи мали заплатити визначену суму через посередників», - ідеться в повідомленні.

Для приховування своїх протиправних дій посадовці визначили окремі комерційні підприємства, які під виглядом консультацій та фумігаційних послуг експортерам зернових культур виступали посередниками при отриманні неправомірної вигоди.
У межах досудового розслідування проводиться низка обшуків за місцем роботи і проживання фігурантів кримінального провадження.
Уже вилучені гроші від незаконної діяльності, документальні матеріали, а також інші предмети та речі, які будуть служити доказами під час досудового розслідування.
Планується прийняття рішення щодо оголошення підозр посадовцям, причетним до оборудки у прийнятті пропозиції, обіцянки або одержання неправомірної вигоди службовою особою (ч. 3 ст. 368 Кримінального кодексу України).
Санкція статті передбачає покарання у вигляді позбавлення волі на строк до 10 років з конфіскацією майна.
Під час брифінгу на Одещині генеральний прокурор Андрій Костін заявив, що випадки безпідставного втручання в роботу підприємств експортерів зернової продукції та отримання неправомірної вигоди шляхом блокування їхньої роботи практично припинені. Як результат, до державного бюджету сплачено понад 100 мільйонів гривень податків від суб'єктів господарювання.

Водночас, за його словами, дотепер залишаються випадки ручного регулювання експорту зерна з метою отримання неправомірної вигоди.
«Нам відомо це. Вказані факти будуть припинені. Я в цьому впевнений, попри те, які органи державної влади, які структури, які правоохоронні чи інші органи, дотичні до таких оборудок. Я буду уважно слідкувати за розвитком ситуації. Якщо буде спроба ще раз повернутися до цієї схеми, вона буде викрита і зупинена. Це принципова позиція», - заявив Костін.
Як повідомляв Укрінформ, Україна хоче розширити угоду про експорт через Чорноморську зернову ініціативу, включивши більше портів і товарів, та сподівається, що наступного тижня буде прийнято рішення про продовження «зернової угоди» принаймні на рік.