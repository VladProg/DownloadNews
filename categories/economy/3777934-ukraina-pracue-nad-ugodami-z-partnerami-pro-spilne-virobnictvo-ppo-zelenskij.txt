Україна працює над укладанням угод із міжнародними партнерами щодо спільного виробництва систем протиповітряної оборони (ППО) для захисту українського неба.

Про це Президент України Володимир Зеленський повідомив під час онлайн-виступу на шостому німецько-українському економічному форумі, передає кореспондент Укрінформу.
«ППО. Ми будуємо спеціальні відносини з найбільш потужними країнами світу, щоб дати нашим містам надійну повітряну оборону від російського терору. Звичайно, серед таких країн – Німеччина. Ми працюємо над угодами з партнерами щодо спільного виробництва систем ППО. Це стратегічне завдання. Не сумніваюся, що ми здатні його реалізувати», - зазначив Зеленський.
Однак він підкреслив, що для реалізації відповідного завдання потрібен час, тому партнери мають продовжувати підтримувати створення українського «повітряного щита». Президент України подякував Німеччині за розуміння цієї потреби.
Як повідомляв Укрінформ, раніше Зеленський заявив, що Україна має план щодо посилення протиповітряної оборони, за яким працює разом із міжнародними партнерами.