З початку року 11,5 тисяч українських агропідприємств одержали банківські кредити на розвиток господарств, з них майже 9 тисяч - за державною програмою «Доступні кредити 5-7-9».

Як передає Укрінформ, про це повідомляє пресслужба Міністерства аграрної політики та продовольства України.
«З початку року 11,5 тисяч українських агропідприємств одержали 59,3 мільярда гривень банківських кредитів на розвиток господарств. З них за державною програмою «Доступні кредити 5-7-9» - 8,9 тис. підприємств профінансовано на 34,2 мільярда гривень», - йдеться у повідомленні.
Зазначається, що найбільший обсяг кредитів за різними програмами отримали аграрії Київської (11,5 млрд грн виділено для 842 підприємств), Вінницької (5,4 млрд грн – для 1 312), Дніпропетровської (5,3 млрд грн – для 746), Кіровоградської (4,5 млрд грн – для 1 566), та Одеської (4,1 млрд грн – для 1028 агрогосподарств) областей.
За програмою «Доступні кредити 5-7-9» 8,9 тис. підприємств профінансовано на 34,2 млрд грн. Найбільше отримали підприємства у Кіровоградській (3,86 млрд грн виділено для 1 255 господарств), Вінницькій (3,53 млрд грн - для 1009 господарств), Одеській (3,43 млрд грн - для 830) та Київській (3,23 млрд грн - 683 господарств) областях.
Як повідомлялось, програма «Доступні кредити 5-7-9» спрощує доступ мікро- та малого бізнесу до банківського кредитування. Аграрії можуть отримати кредит у розмірі до 90 млн грн. Кредитування надається під 5–9% річних, залежно від категорії кредиту та суб’єкта підприємництва.