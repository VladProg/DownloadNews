Станом на ранок 23 березня енергосистема України продовжує працювати з резервом потужності, але можливі нетривалі відключення електроенергії у Житомирській області.

Як передає Укрінформ, про це повідомляє пресслужба Міністерства енергетики у Телеграмі.
«У четвер, 23 березня, енергосистема продовжує працювати без обмежень споживачів із резервом потужності. Генерація із запасом забезпечує необхідні обсяги потужності для потреб споживачів електроенергії по всій країні», – йдеться у повідомленні.
Водночас тривають ремонтні роботи на об‘єктах мережевої інфраструктури, що постраждали внаслідок останнього масованого обстрілу. Можливі нетривалі відключення електроенергії у Житомирській області.
Зазначається, що протягом останньої доби відновлено електропостачання близько 4 тис. абонентів у Донецькій області та близько 1 тис. абонентів у Харківській області.
Як повідомлялося, росіяни упродовж зими завдали 15 масованих ракетних та 18 атак БПЛА на енергооб’єкти.