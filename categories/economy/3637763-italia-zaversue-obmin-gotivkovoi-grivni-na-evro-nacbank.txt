Обмін готівкої гривні на євро для українців, що перебувають в Італії, завершується 21 грудня.

Як передає Укрінформ, про це повідомляє пресслужба Нацбанку.
"21 грудня 2022 року – останній день, коли українці в Італії мають змогу обміняти готівкові гривні на євро", - йдеться в повідомленні.
У Нацбанку нагадують, що програма обміну готівкової гривні на євро в Італії була започаткована на основі угоди, укладеної між Національним банком України та Банком Італії. Програма обміну завершується через зниження кількості та сум таких обмінних операцій порівняно зі стартом обміну.
Як повідомлялось, станом на 16 грудня 2022 року за період дії угоди українці обміняли на євро в Італії понад 10 млн грн.
Програми обміну вже завершилися в Польщі (9 вересня 2022 року), Німеччині (30 жовтня), Швеції (13 листопада), Швейцарії (25 листопада), Литві (5 грудня), на Мальті (7 грудня), а також у Нідерландах, Бельгії та Латвії (9 грудня).