Президент Франції Емманюель Макрон зустрівся з генеральним директором МАГАТЕ Рафаелем Гроссі у рамках Всесвітньої ядерної виставки в Парижі.

Як передає Укрінформ, про це повідомляє пресслужба французького лідера.
«На тлі агресивної війни Росії проти України глава держави підтвердив свою підтримку діяльності МАГАТЕ в Україні. Він підтвердив принцип українського суверенітету над Запорізькою атомною електростанцією та наголосив на важливості присутності МАГАТЕ для ядерної безпеки. А також підтримку Франції щодо безпечного та безперешкодного доступу експертів Агентства до станції», - йдеться в комюніке.
Також зазначається, що Франція уважно стежить за «тривожною траєкторією» розвитку ядерної програми Ірану на тлі регіональної напруженості. Співрозмовники погодилися з важливістю повної співпраці Ірану з МАГАТЕ та необхідністю пересвідчитися у виключно мирному характері його ядерної програми.
Макрон привітав Гроссі з повторним призначенням на посаду голови МАГАТЕ та заявив, що Франція підтримує організацію в її здатності вирішувати основні проблеми, зокрема нерозповсюдження ядерної зброї та мирне використання ядерної енергії.
Нагадаємо, 26 листопада, експерти МАГАТЕ, присутні на Запорізькій АЕС, зафіксували пуски ракет, найімовірніше, з реактивної системи залпового вогню з близької відстані від станції. Також вони повідомили про втрату станцією зв’язку з основною лінією електропередач за межами майданчика, що змусило покладатися на резервну електроенергію для охолодження реактора.
Фото: OUEST-FRANCE