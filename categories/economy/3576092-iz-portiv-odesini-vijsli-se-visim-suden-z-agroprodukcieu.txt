Із портів «Одеса», «Чорноморськ» та «Південний» 21 вересня вийшли «зерновим коридором» вісім суден, завантажені українською агропродукцією.

Як передає Укрінформ, про це повідомляє пресслужба Міністерства інфраструктури України у Фейсбуці.
"21 вересня в рамках реалізації «зернової ініціативи» з портів «Одеса», «Чорноморськ» та «Південний» вийшли 8 суден з 170,3 тис. тонн агропродукції у напрямку країн Азії та Європи", - йдеться в повідомленні.

Зазначається, що з Одеського порту відійшли балкери DS MANATEE, SEA INSPIRATION, NIZAR, з порту Чорноморська – SWIMMER, CENK M, а з порту «Південний» – MED ISLAND, BRIGHT STAR, LEONORA VICTORY.
Згідно з даними міністерства, від моменту виходу першого судна з українським продовольством експортовано 4,27 млн тонн агропродукції.
Всього з українських портів вийшли 185 суден з продовольство до країн Азії, Європи та Африки.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина, росія та генеральний секретар ООН Антоніу Гутерреш підписали Ініціативу про безпечне транспортування зерна та продуктів з портів «Одеса», «Чорноморськ» та «Південний».
Перше судно з українським продовольством вийшло з порту Одеси 1 серпня.