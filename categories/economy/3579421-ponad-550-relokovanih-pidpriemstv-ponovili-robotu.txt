В Україні від початку дії програми релокації переміщено 745 підприємств, з них 558 уже поновили роботу.

Про це розповіла заступник міністра економіки Тетяна Бережна, передає Укрінформ із посиланням на пресслужбу міністерства у Фейсбуці.
«З початку старту цієї урядової програми вже зареєстровано 1846 заявок від бізнесу, 745 з яких – вже перевезено на безпечні території. Розпочали роботу на новому місці – 558 підприємств», - зазначила вона.
Представниця Мінекономіки уточнила, що наразі для 286 підприємств здійснюється пошук підходящої локації та способу транспортування відповідних потужностей.
Як повідомлялося, в Україні діє державна програма з релокації виробництв. Підприємства, які розташовані в зоні активних бойових дій, можуть отримати державну допомогу щодо переміщення потужностей на захід України.