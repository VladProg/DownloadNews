Міністерство оборони з 2023 року контракти на виготовлення форм одягу для військовослужбовців укладаються винятково з українськими виробниками.

Про це розповів міністр оборони Олексій Резніков на пресконференції, повідомляє кореспондент Укрінформу.
«Із 2023 року всі 100 % контрактів ми укладаємо тільки з вітчизняним виробником. Це наша принципова позиція протекціонізму, щоб українська гривня залишалась в Україні, робочі місця, податки тощо», - сказав міністр.
Він підкреслив, що для перевірок заявок на участь у закупівлях утворено колегіальний орган за участю представників антикорупційної ради, нагадавши, що МО повернуло тилові, ресурсні закупівлі до тендерів на Prozorro, посилено «compliance», за яке відповідають кілька департаментів Міноборони.
«Уже проведено торги, останнього разу закуплено у нас 200 тисяч комплектів, ціна складає від 77 до 90 доларів США... Поки що все виходить із потреби Генерального штабу», - поінформував Резніков.
У той же час він розповів, що в кінці 2021 року замовлення на зимову форму становило 68 тисяч одиниць, однак через повномасштабне вторгнення Росії воно було збільшено у травні 2022 року до 300 тис. одиниць, а у липні 2022 року – до 1,2 млн одиниць, тоді як парламент вніс необхідні для фінансування цих закупівель зміни до Держбюджету тільки 15 серпня 2022 року.
Міністр пояснив, що у зв’язку з цим контракти на пошиття форми тоді було укладено з 21 українською компанією і дев’ятьма компаніями-нерезидентами.
За його даними, 580 тис. комплектів було поставлено іноземними контрагентами і 610 тис. українськими.
«Поставлено було все і на складах сьогодні є зимовий одяг, але виходячи з того, що є відповідно оновлена потреба, усе, що замовлено Генеральним штабом, у нас контрактується вже тільки з українським виробником. Єдині були випадки, коли українські виробники просили розірвати контракт, вони не встигали виконати замовлення», - відзначив очільник Міноборони.
Як повідомляв Укрінформ, раніше у Міноборони заявили, що готові сприяти у перевірці всіх поставлених за контрактом зимових курток, аби зняти будь-які сумніви щодо отримання військовослужбовцями зимового одягу за результатами виконання контрактів.
16 червня СБУ повідомила про підозру колишньому заступнику міністра оборони та екскерівнику Департаменту державних закупівель, які привласнили з бюджету більше 1 млрд грн.
Посадовці підозрюються у причетності до розкрадання бюджетних грошей на закупівлі бронежилетів та зимової форми для підрозділів ЗСУ, які виконують бойові завдання на фронті.
Встановлено, що організатори «схеми» провели закупівлю оптової партії неякісних зимових курток і штанів для воїнів ЗСУ на загальну суму 900 млн грн. Придбане майно не відповідає вимогам використання в холодну пору року в умовах ведення інтенсивних бойових дій.
Під час обшуків за місцем роботи і проживання фігурантів виявлено документацію та інші речові докази.
Обом колишнім посадовцям повідомлено про підозру за ч. 5 ст. 191 (привласнення, розтрата майна або заволодіння ним шляхом зловживання службовим становищем), ч. 2 ст. 28 ч. 1 ст. 114-1 (перешкоджання законній діяльності Збройних Сил України та інших військових формувань) Кримінального кодексу України.
Обидва зловмисники уже перебувають під вартою за підозрою у схожих злочинах.