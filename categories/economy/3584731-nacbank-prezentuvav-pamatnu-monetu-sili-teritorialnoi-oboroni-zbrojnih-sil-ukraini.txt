Національний банк презентував обігову пам'ятну монету "Сили територіальної оборони Збройних Сил України" номіналом 10 грн.

Про це під час презентації монети сказав заступник голови Національного банку Олексій Шабан, передає кореспондент Укрінформу.
"Сьогодні ми презентуємо обігову пам'ятну монету "Сили територіальної оборони Збройних сил України". Це перша обігова монета з серії Збройні сили України, що за розмірами і технічними характеристиками ідентична до звичайної монети номіналом у 10 грн", - сказав Шабан.

Заступник голови НБУ зауважив, що це перша монета зі значним тиражем у 10 млн штук. Раніше Нацбанк випускав монети тиражами до 5 млн штук.
Пам'ятна монета "Сили територіальної оборони Збройних Сил України" є обов'язковою до прийняття під час готівкових розрахунків.

Він повідомив, що на реверсі монети зображено дві стилізовані фігури військовослужбовців, а також логотип та гасло Сил територіальної оборони ЗСУ: "Готові до спротиву". Аверс монети – ідентичний всім іншим монетам номіналом 10 гривень.
Реалізація таких монет як нумізматичної продукції банками-дистриб’юторами не здійснюватиметься. Національний банк поповнюватиме цими монетами каси банків.
Як повідомлялося, Національний банк із 15 вересня ввів у обіг пам’ятну монету "Володимирський собор у м. Київ" номіналом у 5 гривень.
Фото: bank.gov.ua