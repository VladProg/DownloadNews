Австрія надто повільно відмовляється від російського газу і оплатою за газ робить внесок у військовий бюджет РФ.

Про це в інтерв’ю Укрінформу заявила речниця австрійської партії "Зелені" (входить до урядової коаліції) з питань зовнішньої політики, міграції та прав людини Єва Ернст-Дзіджич.
"Політично ми хочемо відмовитися від нього. Але з юридичної точки зору це не так просто, тому що OMV є не тільки державною, але й приватною компанією. І є контракти. Ми не можемо сказати приватним компаніям в Австрії: "Забирайтеся звідти зараз же, негайно!". Натомість ми маємо крок за кроком ставати більш незалежними", - прокоментувала депутатка питання про те, чи має намір Австрія повністю відмовитися від російського газу.
За її словами, ця відмова від природного газу з РФ "відбувається надто повільно".
"Це жахливо, що ми платимо в російську військову скарбничку з цими контрактами. Я вважаю це неприйнятним. І водночас ми помічаємо, як Росія зробила такі країни, як Австрія, залежними від неї за допомогою цієї "м'якої сили". І як важко зараз цим країнам вийти з цього стану, тому що, звичайно, нам теж треба грітися. Це відбувається надто повільно. Це дуже прикро. Ми тут знаходимося в такому скрутному становищі", - сказала Ернст-Дзіджич.
На її думку, продовження роботи австрійського Raiffeisen Bank International в Росії шкодить іміджу країни і є "морально невиправданим".
"Так, це шкодить нашому іміджу. Але не тільки. Я також вважаю це морально невиправданим. Не можна просто продовжувати вести бізнес так, як ніби нічого не сталося. Для мене це неприпустимо", - прокоментувала вона роботу RBI в Росії.
Депутатка додала, що санкції проти Росії працюють та мають ефект. На її переконання, потрібно вводити обмеження проти олігархів та бізнесменів з оточення Путіна.
"Я з самого початку говорила: якщо ми хочемо змусити Росію припинити цю війну, то ми повинні чинити тиск і на людей, які підтримують Путіна. Це багаті люди, олігархи, бізнесмени. Це означає: якщо ми заморозимо їхні рахунки, якщо не матимуть прибутків, то тоді вони також виступлять проти цієї війни. Не раніше. Якщо ж вони матимуть зиск від війни, вони й надалі підтримуватимуть Путіна", - заявила Ернст-Дзіджич.
Як повідомляв Укрінформ, гендиректор ОMV Альфред Штерн у липні заявив, що австрійська група енергокомпаній ОMV продовжить закуповувати більшу частину газу в Росії через підписаний контракт із компанією Газпром до 2040 року.