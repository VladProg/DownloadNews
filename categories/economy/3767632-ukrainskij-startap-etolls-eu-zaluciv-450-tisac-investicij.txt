Український сервіс комплексної оплати проїзду дорогами країн Європи залучив 450 тис. євро на вдосконалення та розвиток проєкту.

Про це йдеться в пресрелізі компанії eTOLLs EU, який є в розпорядженні Укрінформу.
«Команда українського рішення комплексної покупки електронних віньєток для платних доріг одразу по 8 країнах Євросоюзу eTOLLs EU, розробником якого є українська компанія Штрафи UA, залучила €450 тис. інвестицій від провідного національного дистриб'ютора FMCG-товарів на ринку України Imperia Holding», - йдеться в повідомленні.
Рішення eTOLLs EU дозволяє отримати оперативну інформацію про платні дороги на шляху водія, допомагає прокласти маршрути та обрати найкращий, а також сплачувати в один клік всі необхідні дорожні збори. Завдяки чому процес оформлення документа скорочується з 20 хвилин до 30 секунд.
За інформацією команди проєкту, наразі застосунком вже користуються 80 тис. водіїв по всій Європі. За пів року зроблено понад 10 тис. транзакцій. 50% продажів в eTOLLs EU припадають на водіїв з України. Далі йде Німеччина — 12%, Польща — 4% і Данія, Литва, Швеція, Чехія та Латвія — 3%.
Купити віньєтки можливо для територій 8 країн ЄС – Австрії, Німеччини, Чехії, Угорщини, Словаччини, Словенії, Румунії та Швейцарії.
В компанії очікують, що залучене фінансування дозволить підключити усі типи платних доріг в Європі та стати першою платформою для комплексної оплати проїзду ними.
Також власники сервісу шукають партнера для запуску спільного пілотного проєкту з інтеграції оплат для вантажних транспортних засобів.
Як повідомлялося, мережа центрів підтримки підприємців Дія.Бізнес за сприяння Мінцифри та ДУ «Офіс з розвитку підприємництва та експорту» за підтримки міжнародної технологічної компанії Mastercard та ПриватБанк запускають національну акселераційну програму «Власне». Метою програми є допомога стартапам і малим підприємствам розвинутися, залучити нових клієнтів та інвесторів.