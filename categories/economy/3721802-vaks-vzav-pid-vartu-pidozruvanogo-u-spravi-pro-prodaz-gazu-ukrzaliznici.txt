Вищий антикорупційний суд застосував до підозрюваного у справі щодо продажу газу ПАТ “Укрзалізниця” запобіжний захід у вигляді тримання під вартою із альтернативою внесення застави у сумі 30 млн грн.

Як передає Укрінформ, про це повідомляє ВАКС.
“11 червня слідчий суддя Вищого антикорупційного суду застосував до підозрюваного у справі щодо продажу газу ПАТ “Укрзалізниця” запобіжний захід у вигляді тримання під вартою із альтернативою внесення застави у сумі 30 млн гривень”.
Строк дії запобіжного заходу - по 9 серпня.
У разі внесення застави підозрюваний зобов’язаний: прибувати на першу вимогу до детективів Національного антикорупційного бюро України; не залишати межі Києва, Київської та Полтавської областей без дозволу детектива НАБУ, прокурора або суду; повідомляти детективів НАБУ, прокурора чи суд про зміну свого місця проживання; утримуватися від спілкування із визначеними в ухвалі слідчого судді особами; здати на зберігання детективам НАБУ свій паспорт (паспорти) для виїзду за кордон, інші документи, що дають право на виїзд з України та в’їзд в Україну; носити електронний засіб контролю.
Як повідомляє Центр протидії корупції, лідер Всеукраїнського об'єднання "Батьківщина" Юлія Тимошенко разом із групою членів парламентської фракції 11 червня прийшли до ВАКС брати на поруки фігуранта справи про махінації на 206 млн грн. Ідеться про бізнесмена з Полтави Сергія Бєлашова, який очолює фракцію "Батьківщини" у Полтавській облраді та є власником банку "Український капітал".

Детективи НАБУ з'ясували, що з грудня 2016-го по січень 2020 року службові особи філії "Центр забезпечення виробництва" Укрзалізниці у змові з представниками газових компаній організували закупівлі газу в обхід тендерних процедур.

За версією слідства, учасники схеми узгодили додаткову націнку на постачання газу, яка у різні періоди становила від 200 до 1000 грн на 1000 кубометрів. При цьому службові особи Укрзалізниці свідомо приховували вигідніші цінові пропозиції, які надходили від учасників ринку газу, фактично надавши перевагу двом компаніям. Отримані хабарі розподілялись між учасниками змови.