Кабінет Міністрів доручив НАК «Нафтогаз України» здійснити перерахування до спеціального фонду державного бюджету річних дивідендів за результатами фінансової діяльності у 2022 році.

Як передає Укрінформ, про це повідомив представник Кабінету Міністрів у Верховній Раді Тарас Мельничук у Телеграмі.
«Доручено акціонерному товариству «Національна акціонерна компанія «Нафтогаз України» здійснити перерахування до спеціального фонду державного бюджету річних дивідендів за результатами фінансово-господарської діяльності у 2022 році, а також авансового внеску з податку на прибуток підприємств при сплаті таких дивідендів, у межах обсягу, передбаченого ЗУ «Про Державний бюджет України на 2022 рік», – йдеться у повідомленні.
Зазначається, що сума перерахувань має відповідати сумі договорів про організацію проведення взаєморозрахунків, поданих до Міненерго та Державної казначейської служби.
Як повідомлялося, наприкінці березня 2022 року НАК «Нафтогаз України» авансом перерахувала у державний бюджет 2,3 млрд грн дивідендів за 2021 рік відповідно до розпорядження Кабінету Міністрів України від 25 березня 2022 р. Ця сума становить 95% від обсягу чистого прибутку, попередньо розрахованого за результатами фінансово-господарської діяльності компанії у 2021 році.