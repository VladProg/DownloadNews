В енергосистемі України зберігається суттєвий дефіцит - 30% від потреби споживання.

Як передає Укрінформ, про це повідомляє НЕК "Укренерго" в Телеграмі.
"​​Станом на 19:00 25 листопада в енергосистемі зберігається суттєвий дефіцит - 30% від потреби споживання. Поетапне відновлення енергосистеми продовжується. Ремонтні бригади працюють цілодобово", - йдеться у повідомленні.
У компанії зазначають, що триває підключення електроенергії побутовим споживачам. Аби тримати баланс у системі, диспетчерський центр Укренерго вранці довів до кожного обленерго обсяги споживання, яких вони мають дотримуватися протягом доби.
Наголошується, що обсяг наявних у системі потужностей достатній для того, щоб найбільш оптимально та рівномірно чергувати обмеження споживачів у кожній області та м. Києві.
Як повідомлялося, Укренерго розраховує, що через 1-2 доби можливе повернення до планових графіків відключень електроенергії замість аварійних.
Ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі.