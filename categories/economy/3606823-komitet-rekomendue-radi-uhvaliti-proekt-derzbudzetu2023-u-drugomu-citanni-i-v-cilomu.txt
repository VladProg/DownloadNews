Комітет з питань бюджету рекомендує Верховній Раді ухвалити у другому читанні і в цілому законопроєкт про державний бюджет України на 2023 рік (реєстр. № 8000) з урахуванням пропозицій, погоджених з Міністерством фінансів.

Про це повідомляє Укрінформ із посиланням на сайт парламенту.
Загальні показники проєкту Державного бюджету на 2023 рік у доопрацьованому законопроєкті змінено порівняно із документом, поданим на перше читання. Так, доходи збільшено на 50,1 млрд грн (на 3,9%), у тому числі за загальним фондом – на 26,5 млрд грн, спеціальним фондом – на 23,6 млрд грн.
Також збільшено видатки на 66,8 млрд грн (на 2,7%), зокрема за загальним фондом – на 43,2 млрд грн, за спеціальним фондом – на 23,6 млрд грн; надання кредитів - на 0,02 млрд грн за спеціальним фондом; дефіцит (фінансування) - на 16,7 млрд грн (на 1,3%) за загальним фондом. Таким чином, граничний обсяг дефіциту державного бюджету пропонується встановити на рівні 20,6% прогнозного ВВП.
Підготовленим до другого читання документом порівняно із законопроєктом, поданим на перше читання, збільшено видатки, зокрема, на:
фінансове забезпечення виплати пенсій, надбавок та підвищень до пенсій і дефіциту коштів Пенсійного фонду – на 38,9 млрд грн;
реалізацію заходів за рахунок коштів Фонду ліквідації наслідків збройної агресії - на 16,1 млрд грн (у зв’язку із збільшенням прогнозу коштів від НБУ, які є джерелом формування цього фонду);
витрати Державного дорожнього фонду – на 7 млрд грн, з них на розвиток мережі та утримання автомобільних доріг державного значення – на 4,2 млрд грн.
Також на 2,46 млрд грн збільшено субвенцію місцевим бюджетам на фінансове забезпечення будівництва, реконструкції, ремонту і утримання автомобільних доріг місцевого значення, вулиць і доріг комунальної власності у населених пунктах.
Фінансування заходів за деякими бюджетними програмами Міністерства культури та інформаційної політики збільшено загалом на 1,6 млрд грн.
Додаткове, порівняно з першим читанням фінансування передбачене для судової влади – 1,3 млрд грн (з них 1,1 млрд грн - Державній судовій адміністрації ), а також для деяких бюджетних програм Міністерства освіти і науки – загалом 0,56 млрд грн.
Крім цього, скориговано основні прогнозні макропоказники економічного і соціального розвитку на 2023 рік.
Так, уточнений прогноз номінального ВВП становить 6 279,3 млрд грн (попередній прогноз - 6 399 млрд грн), його реальне зростання – на рівні 3,2% (попередній прогноз - 4,6%), індекс споживчих цін, грудень до грудня попереднього року, – 128% (попередній прогноз - 130%).
Крім того, відбулося коригування припущень щодо обмінного курсу гривні до долара на кінець 2023 року – 45,8 грн/дол. (попередній прогноз – 50 грн/дол.), при цьому середньорічне його значення залишається без змін (прогноз – 42,2 грн/дол.).
Щодо доходів проєкту держбюджету-2023 внесено такі зміни: збільшено прогнозні показники, зокрема, коштів, що перераховуються НБУ (на 51,6 млрд грн); ПДВ з ввезених на митну територію України товарів (на 27,1 млрд грн); податку та збору на доходи фізичних осіб (на 14,8 млрд грн); акцизного податку з ввезених на митну територію підакцизних товарів (на 7 млрд грн);
Водночас зменшено прогнозні показники: рентної плати за користування надрами для видобування природного газу (на 23,45 млрд грн); податку на прибуток підприємств (на 21,3 млрд грн); ПДВ з вироблених в Україні товарів (робіт, послуг) з урахуванням бюджетного відшкодування (на 6 млрд грн).
Також у документі збільшено прогноз зовнішніх запозичень на 16,7 млрд грн - до 1 442,9 млрд грн, що пояснюється необхідністю розв'язання питань соціального і економічного характеру.
У зв’язку із збільшенням прогнозу запозичень зріс і граничний обсяг державного боргу на кінець 2023 року до 6 422,7 млрд грн, що становить 102,3% прогнозного ВВП.
Водночас загальний ресурс на національну безпеку і оборону не змінився та становить 1 141,1 млрд грн, або 18,2% ВВП, у тому числі 1 006,07 млрд грн за загальним фондом.
Також у доопрацьованому проєкті пропонується не змінювати розмірів мінімальної зарплати та прожиткового мінімуму на одну особу в розрахунку на місяць. Водночас передбачено доручити уряду опрацювати питання про збільшення видатків для підвищення розмірів прожиткового мінімуму і мінімальної зарплати на 2023 рік після припинення воєнного стану.
Як повідомляв Укрінформ, 7 жовтня Верховна Рада у першому читанні ухвалила проєкт Державного бюджету України на 2023 рік.