У всіх регіонах України відбуваються аварійні відключення.

Як передає Укрінформ, про це НЕК «Укренерго» повідомляє у Фейсбуці.
«...Є влучання по обʼєктах енергетичної інфраструктури. У всіх регіонах відбуваються аварійні відключення», - ідеться в повідомленні.
Це необхідний крок для захисту електромереж від додаткових технологічних аварій та підтримки роботи енергосистеми.
В Укренерго зазначають, що ремонтні бригади разом з підрозділами ДСНС почнуть ліквідацію пошкоджень одразу по закінченню повітряної тривоги, але через мороз та льодяний дощ в деяких регіонах аварійно-відновлювальні роботи на об'єктах, пошкоджених ракетами терористів, можуть тривати довше.
У період відсутності електроенергії, українців просять подбати про себе та рідних, а також допомогти тим, хто потребує цього поряд.
Як повідомляв Укрінформ, у Києві 23 листопада здійснюються екстрені вимкнення електроенергії, графіки стабілізаційних вимкнень не діють.