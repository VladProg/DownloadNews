Україна прийняла надлишки електроенергії з Польщі в обсязі 1800 МВт·год.

Як передає Укрінформ, про це у понеділок повідомляє «Укренерго» у Телеграмі.
«Вчора на запит польської енергосистеми було активовано аварійну допомогу: ми прийняли надлишки електроенергії, яка мала польська енергосистема у денні години в обсязі 1800 МВт·год. Це не комерційний імпорт, а саме один з видів аварійної допомоги. Польща у денні години вихідного дня мала надлишок електроенергії, і запросила у країн-сусідів допомоги у її споживанні. Україна таким чином отримала додатковий обсяг електроенергії. Такі умови договору Україна має лише з Польщею», – йдеться у повідомленні.
Зазначається, що виробництво електроенергії забезпечує потреби споживачів. Однак водопілля знижується, гідроелектростанції зменшують виробництво електроенергії, продовжується літня ремонтна кампанія на енергоблоках теплових електростанцій, а також на деяких атомних енергоблоках, тож обсяг доступних потужностей обмежений.
На сьогодні також запланований імпорт із Словаччини потужністю 90-170 МВт переважно у денні години. Експорт та імпорт у вечірні години найбільшого споживання відсутній.
В Укренерго повідомили, що на Херсонщині вода поступово спадає, але ситуація ускладнюється через постійні обстріли. У місті та області загалом відключено понад 40 тисяч споживачів. Там, де дозволяють обставини, ремонтні бригади обленерго працюють над відновленням: заживлено понад 2 тис. споживачів. У Миколаївській області вода теж поступово спадає, що дозволило відновити живлення після підтоплення понад 2 тис. споживачів.
Крім того, прикордонні та прифронтові області потерпають від обстрілів росіян, пошкоджуються мережі обленерго, зокрема, є пошкодження у мережах обленерго на Сумщині, Харківщині, Запоріжжі, Донеччині. Ремонтні бригади обленерго відновлюють живлення після дозволу військових.
Водночас Укренерго відновило одну з магістральних ліній у південному регіоні, яка була пошкоджена через обстріли. Внаслідок несприятливої погоди у Київській, Чернігівській, Житомирській, Сумській, Дніпропетровській, Кіровоградській областях були пошкодження у мережах обленерго. Електропостачання більшості споживачів повернуто, відновлення живлення в окремих районах триває.
Як повідомлялося, через підрив дамби Каховської ГЕС без електропостачання залишаються 22 населених пункти на Миколаївщині та деокупованій частині Херсонщини.