Рада керуючих Міжнародного агентства з атомної енергії підтримала перепризначення Рафаеля Гроссі на посаду генерального директора МАГАТЕ.

Про це повідомляє Reuters із посиланням на учасників засідання Ради керуючих МАГАТЕ, передає Укрінформ.
"У п'ятницю Рада керуючих МАГАТЕ, що складається з 35 країн, підтримала перепризначення аргентинця Рафаеля Гроссі на другий чотирирічний термін на посаді генерального директора організації", - йдеться у повідомленні.
Зазначається, що Рада керуючих схвалила перепризначення Гроссі шляхом акламації, тобто голосування не проводилося і жодна країна не висловила заперечень.
Рішення далі має бути затверджено на Генеральній конференції МАГАТЕ – щорічній зустрічі всіх держав-членів організації, яка проводиться восени.
Як повідомлялося, напередодні генеральний директор МАГАТЕ Рафаель Маріано Гроссі закликав Раду керуючих організації, яка засідає 6-10 березня у Відні, забезпечити безпеку захопленої росією Запорізької атомної електростанції, яка вшосте від початку російської агресії тимчасово втратила зовнішнє енергопостачання.