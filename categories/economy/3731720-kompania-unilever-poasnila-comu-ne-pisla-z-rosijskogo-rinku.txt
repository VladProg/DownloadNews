Британська компанія Unilever, один зі світових лідерів на ринку продуктів харчування та товарів побутової хімії, пояснила своє рішення продовжувати роботу в Росії.

Як передає Укрінформ, про це повідомляє BBC.
«Ми розуміємо, чому люди закликають Unilever покинути російський ринок. Ми також хочемо чітко пояснити, що ми не намагаємося захистити чи керувати нашим бізнесом у Росії. Однак для таких компаній, як Unilever, які мають значну фізичну присутність у країні, вихід з ринку - це непросто», - заявили у компанії.
В Unilever додали, що якби вони покинули Росію одразу, то «її бренди були б привласнені - і потім запущені у виробництво - російською державою».
Компанія також пояснює, що не було «бажаних» варіантів, але продовження ведення бізнесу в Росії з «суворими обмеженнями» було «найкращим шляхом» у цих обставинах.
У свою чергу Moral Rating Agency («Моральне рейтингове агентство»), що перевіряє прогрес компаній щодо їхнього виходу з Росії, звинуватило Unilever у сприянні російському вторгненню.
«Unilever повинна припинити ховатися за бухгалтерськими звітами й виправданнями та має подивитися правді очі — їх продаж морозива надає спроможність Путіну купувати зброю», - заявив засновник MRA Марк Діксон.
Як повідомляв Укрінформ, раніше цього місяця Національне агентство з питань запобігання корупції внесло Unilever до переліку міжнародних спонсорів війни.
За словами голови НАЗК Олександра Новікова, Unilever не може виступати проти війни, паралельно сприяючи воєнній машині Путіна.
Він додав, що НАЗК внесло цю компанію до переліку міжнародних спонсорів війни, оскільки їхні сотні мільйонів податкових внесків до бюджету РФ допомагають фінансувати війну проти України та можуть таким чином навіть опосередковано фінансувати якусь групу російських найманців.