У травні 2023 року інфляція на споживчому ринку трохи прискорилася - до 0,5% проти 0,2% у квітні; з початку року ціни зросли на 3,8%.

Про це повідомляє Державна служба статистики, передає Укрінформ.
«Інфляція на споживчому ринку у травні 2023 р. порівняно із квітнем 2023 р. становила 0,5%, з початку року – 3,8%», - йдеться в повідомленні.
При цьому порівняно з травнем 2022 року споживчі ціни зросли на 15,3%.

Як зазначають у Держстаті, ціни на продукти харчування та безалкогольні напої зросли на 0,9%. Найбільше подорожчали фрукти та овочі (відповідно, +8,7% та +5,6%). Крім того, на 1,7 - 0,2% зросли ціни на м'ясо та м'ясопродукти, безалкогольні напої, рибу та продукти з риби, сири, масло. Ціни на алкогольні напої та тютюнові вироби підвищилися на 1,2%, у т.ч. на тютюнові вироби – на 1,3%, алкогольні напої – на 1,2%.
Водночас на 22,7% подешевшали яйця, на 3,2 - 0,2% знизилися ціни на продукти переробки зернових, сало, рис, соняшникову олію, цукор, макаронні вироби, молоко.
Одяг і взуття подешевшали на 1,6%, зокрема, взуття – на 1,9%, одяг – на 1,4%.


Зростання цін у сфері охорони здоров’я на 0,8% відбулося насамперед за рахунок подорожчання фармацевтичної продукції на 1,0%.
Ціни на транспорт знизилися на 1,1%, переважно через здешевлення палива та мастил на 2,5%.
Як повідомлялося, у квітні 2023 року споживча інфляція в річному вимірі сповільнилася до 17,9% з 21,3% у березні.
За травневим прогнозом НБУ, в Україні вже в першому півріччі 2023 року очікується стрімке зниження інфляції, а до кінця року вона сповільниться до 14,8%.