Кабінет Міністрів продовжив пільгову ціну на електроенергію для населення ще на місяць.

Про це Прем'єр-міністр Денис Шмигаль сказав на засіданні уряду, передає Укрінформ.
«По-перше, уряд продовжує пільгову ціну на електроенергію для населення ще на місяць. Друге рішення направлене на прозорість держави – це схвалення звіту про виконання Державного бюджету за 2021-й та 2022-й роки. Попри безпрецедентні виклики, нам повною мірою вдалося профінансувати всі ключові видатки українського бюджету», - сказав Шмигаль.
За його словами, у 2022 році влада збільшила видатки на оборону нашої країни в дев'ять разів, порівняно з 2021 роком. У 2,5 рази збільшилися видатки на безпеку. На 25% збільшили видатки на соціальний захист населення. На 8% — на охорону здоров’я. Завдяки програмі єПідтримка 4,8 мільйона українців отримали по 6,5 тисяч гривень одноразової виплати. За час вторгнення український бізнес отримав більше 100 млрд гривень пільгових кредитів.
«Нам вдалося не допустити шаленої девальвації гривні та галопуючої інфляції. Наша економіка втрималася на плаву. Тепер важливо, аби вже цього року ми побачили її відновлення», - підкреслив Прем'єр.
Як повідомив у Телеграмі постійний представник Кабміну у Верховній Раді Тарас Мельничук, внесено зміни до постанови КМУ № 483 «Про затвердження Положення про покладення спеціальних обов’язків на учасників ринку електричної енергії для забезпечення загальносуспільних інтересів у процесі функціонування ринку електричної енергії».
Змінами продовжено, з метою соціального захисту населення від підвищення цін на електричну енергію в умовах воєнного стану в Україні, дію фіксованої ціни на електричну енергію для побутових споживачів до 31 травня 2023 року.
Ціна на електроенергію для населення до кінця травня становитиме в 1,44 грн/кВт-год. і 1,68 грн/кВт-год. залежно від споживання (до 250 кВт-год. та понад 250 кВт-год. відповідно).
Глава уряду заявив, що не сумнівається в тому, що Україна переможе, відновиться і буде сильним, рівним та заможним членом Європейського Союзу.