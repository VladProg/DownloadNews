Президент України Володимир Зеленський підписав закон №8069 про виведення з ринку системно важливих банків в умовах воєнного стану.

Як передає Укрінформ, про це йдеться у картці законопроєкту на порталі Верховної ради.

Зазначається, що законпроєкт №8069 "Про внесення змін до Податкового кодексу України та деяких інших законів України щодо особливостей виведення з ринку системно важливого банку в умовах воєнного стану" 26 жовтня повернуто з підписом Президента.
Як повідомлялось, 7 жовтня Верховна Рада ухвалила за основу та в цілому законопроєкт про виведення з ринку системно важливих банків в умовах воєнного стану.
Документом створений дієвий юридичний та невибірковий (стосовно всіх системно важливих банків) механізм для вирішення потенційно можливих в умовах війни кризових ситуацій із системно важливими банками з пріоритетом максимального забезпечення інтересів держави і клієнтів цих банків.
Зокрема, з метою спрощення обтяжливої для нинішніх умов загальної процедури виведення банку з ринку оптимізовано порядок виведення з ринку системно важливого банку в разі втрати таким банком ліквідності під час дії воєнного стану в Україні.
Також установлено особливості участі держави у процедурі виведення такого банку з ринку.
Наразі до переліку системно важливих внесено 14 банків, зокрема, Ощадбанк, Приватбанк, Укргазбанк, Укрексімбанк, Укрсиббанк, Райффайзен Банк. Перелік банків затверджено рішенням Правління Національного банку України від 9 березня 2022 року № 120-рш "Про визначення системно важливих банків".