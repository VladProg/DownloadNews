Присутність російських окупантів на території найбільшої в Європі атомної електростанції – Запорізької АЕС – несе прямі загрози ядерній безпеці усього людства.

Як передає Укрінформ, на цьому наголосив міністр енергетики України Герман Галущенко в ефірі телемарафону “Єдині новини”, коментуючи вибух міни біля ЗАЕС, повідомляє Міненерго.
“На щастя, енергоблок не пошкоджений. Але небезпека є вже за фактом того, що терористи контролюють найбільшу атомну станцію в Європі. Сподіватися, що сьогодні нас оминула катастрофа - спокійно дивитися в завтра ми не можемо. Є абсолютно чітке відчуття: поки варвари не залишать наш атомний об’єкт, небезпека буде існувати для всього людства”, - підкреслив Галущенко.
За його словами, українська сторона отримує сигнали про те, що росіяни некоректно експлуатують обладнання окупованої ЗАЕС.
“Ми не розуміємо, в якому стані ми отримаємо назад нашу станцію. Розраховуємо, що постійно діюча місія експертів МАГАТЕ, яка присутня на станції, зможе запобігти знищенню устаткування, запобігти некоректній експлуатації самої станції”, - додав міністр.
Водночас він наголосив, що Україна зі свого боку робить усе належне, аби експлуатація станції була безпечною, зокрема, постачає електроенергію на ЗАЕС з української енергосистеми, що дозволяє забезпечувати живлення систем безпеки ядерного об'єкта.
«Своїми діями в Україні росія порушує усі принципи ядерної та радіаційної безпеки, і відповіддю вільного світу на ці порушення має бути введення санкцій щодо атомної галузі держави-терориста та відмова від російського ядерного палива», - резюмував Галущенко.
Як повідомлялося, 13 квітня на Запорізькій атомній електростанції біля машинної зали 4-го енергоблоку вибухнула російська міна.