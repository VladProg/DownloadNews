Міністр закордонних справ України Дмитро Кулеба відреагував на вимоги росії щодо «зернової угоди», закликавши всі держави і організації дати зрозуміти москві, що шантаж має припинитися.

Про це він заявив у Твітері, передає Укрінформ.
«росія робить саме те, про що ми попереджали: відновлює голодні ігри та загрожує Чорноморській зерновій ініціативі. Я хочу, щоб кожна африканська, азіатська, близькосхідна родина знала: Україна не висуває додаткових вимог, ми хочемо, щоб коридор продовжував працювати», - зазначив Кулеба.
Глава української дипломатії також підкреслив, що настав час захистити чорноморський зерновий коридор.
«Я закликаю всі держави та організації чітко дати зрозуміти москві: шантаж повинен припинитися, і росії не дозволено піддавати ризику мільйони людей. Мій заклик особливо стосується держав, які покладаються на експорт зерна з України», - звернувся міністр.
Як повідомлялося, 13 жовтня постійний представник країни-агресора при ООН у Женеві геннадій гатілов заявив, що рф направила ООН перелік вимог і погрожує вийти із «зернової угоди» у випадку їх невиконання.
«Зернова угода», що зробила можливим вивезення сільськогосподарської продукції з українських портів «Одеса», «Чорноморськ» та «Південний», була укладена Україною, рф, Туреччиною та ООН у Стамбулі 22 липня.