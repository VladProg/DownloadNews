Підняття тарифів на електроенергію є необхідним кроком у контексті підготовки до наступного опалювального сезону.

Про це директор ДП "Гарантований покупець" Артем Некрасов в ефірі телемарафону "Єдині новини", передає Укрінформ.
"Без хоча б часткового підняття пільгового тарифу на електроенергію ми просто не зможемо підготуватися до наступної зими. А наступна зима може бути ще важчою, ніж попередня", - вважає Некрасов.
За його словами, рівень заборгованості за покладеним спеціальним обов'язком для населення станом на квітень перевищує 30 млрд грн, і без стабілізації ситуації вона зростатиме щомісяця.
Водночас головною причиною необхідності підняття тарифу, за словами керівника підприємства, є російська агресія.
"До 24 лютого 2022 року жодних серйозних передумов для підняття пільгового тарифу на електроенергію для населення не було. Не було б військового вторгнення рашистів в Україну - не було б і такої критичної потреби піднімати пільговий тариф для населення. До початку повномасштабного вторгнення система була значно збалансованіша", - наголосив керівник ДП.
За його словами, внаслідок російських атак в Україні потребують відновлення підприємства генерації, лінії електропередачі та підстанції.
"Ми чітко розуміємо, що нам треба їх відновити не просто до зими, а до початку опалювального сезону. Відновити і захистити перед можливими наступними атаками. І починати робити це потрібно якомога швидше. Звідси і потреба у таких вимушених кроках", - пояснив Некрасов.
Як повідомлялося, Кабінет Міністрів розглядає можливість перегляду тарифів на електроенергію для населення.
Водночас на останньому засіданні Кабміну внесено зміни до постанови КМУ № 483 "Про затвердження Положення про покладення спеціальних обов’язків на учасників ринку електричної енергії для забезпечення загальносуспільних інтересів у процесі функціонування ринку електричної енергії", якими продовжено дію фіксованої ціни на електроенергію для побутових споживачів до 31 травня 2023 року.
Ціна на електроенергію для населення до кінця травня становитиме в 1,44 грн/кВт-год. та 1,68 грн/кВт-год. залежно від споживання (до 250 кВт-год. та понад 250 кВт-год. відповідно).