У Міжнародному валютному фонді вважають, що Сполучені Штати Америки не припинятимуть фінансової підтримки України, незважаючи на відставку спікера Палати представників.

Як повідомляє кореспондент Укрінформу, про це заявила заступниця директора Європейського департаменту МВФ Ума Рамакрішнан під час пресконференції у Києві.

"США надають значну та сильну підтримку Україні від початку війни. Базуючись на тому, що ми почули від адміністрації президента Байдена про наміри дотримуватись зобов'язань, ми очікуємо, що підтримка продовжуватиметься. Ми не будемо спекулювати на політичних процесах, які зараз відбуваються", - сказала вона.
Рамакрішнан наголосила, що у МВФ дотримуються програми підтримки України та розуміють, що в умовах повномасштабної війни можуть відбуватися різні непередбачувані ситуації.
Як повідомляв Укрінформ, 3 жовтня Палата представників Конгресу США проголосувала за відставку спікера-республіканця Кевіна Маккарті.