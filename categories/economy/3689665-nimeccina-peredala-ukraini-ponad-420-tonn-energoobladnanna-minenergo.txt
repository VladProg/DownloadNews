Україна отримала від німецьких партнерів енергетичного обладнання загальною вагою 423 тонни.

Як передає Укрінформ, про це сказав міністр енергетики Герман Галущенко під час зустрічі з державним секретарем офісу федерального канцлера Німеччини Йоргом Кукісом, повідомляє пресслужба Міненерго.
Зазначається, що очільник Міненерго подякував Німеччині за допомогу українському енергетичному сектору і підкреслив, що Україна вже отримала від німецьких партнерів 55 вантажів гуманітарної допомоги у вигляді енергетичного обладнання загальною вагою 423 тонни.
Також Галущенко наголосив на важливості внеску ФРН до Фонду енергетичної підтримки України, створеного при Секретаріаті Енергетичного Співтовариства, у розмірі 129,5 млн євро.
Як повідомлялося, загальна сума внесків до Фонду енергетичної підтримки України вже становить 190 млн євро. Кошти спрямовано на закупівлю обладнання, палива, послуг для українських енергетичних компаній.