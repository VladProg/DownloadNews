У четвер, 18 травня, урядовий офіс із залучення та підтримки інвестицій UkraineInvest проведе інвестиційний онлайн-форум FIT for Ukraine в галузі агропереробки.

Як повідомили в UkraineInvest, мета заходу — аналіз можливостей створення переробних виробництв в Україні та презентація найперспективніших інвестиційних проєктів в цій галузі. Завдання — мінімізувати наслідки втрат, яких учасники ринку зазнали через російську агресію, та модернізувати агропереробну галузь, забезпечивши формування високої доданої вартості, - у тому числі, й завдяки іноземним та внутрішнім інвестиціям.
“Повномасштабна війна спричинила значні збитки та перешкоди як для виробництва, так і для експорту сировини. Загальна сума збитків агросектору через війну сягає $34,2 млрд. Як наслідок, постала нагальна потреба розвитку агропереробного сектору, який сприятиме відновленню економіки та диверсифікації ланцюгів постачання товарів з високою доданою вартістю. Інвестиції в десятки мільярдів доларів сприятимуть створенню нового, прогресивного агросектору України”, - переконані в урядовому офісі із залучення та підтримки інвестицій.
У форумі заплановано участь, зокрема, міністра аграрної політики та продовольства України Миколи Сольського, виконавчого директора UkraineInvest Сергія Цівкача, заступниці голови в Україні (промисловість, торгівля та агробізнес) ЄБРР Лесі Кузьменко, гендиректора компанії Bayer в Україні Олівера Гірліхса, власників та менеджерів відомих вітчизняних агрохолдингів.
Захід відбудеться в онлайн-форматі українською та англійською мовами. Під час трансляції буде забезпечено синхронний переклад. Початок о 16.00. Акредитація ЗМІ за посиланням.
Як відомо, Україна входить до ТОП-10 світових експортерів агропродукції. При цьому ми втрачаємо десятки мільярдів доларів через низький ступінь її переробки: 80% усього аграрного експорту — сировина. Натомість переробка 30-50% цих обсягів, за висновками галузевих експертів, може забезпечити щорічний приріст валютної виручки на $30 млрд і додаткове зростання ВВП приблизно на 5%, а також створити в аграрному секторі 25-30 тисяч нових робочих місць.