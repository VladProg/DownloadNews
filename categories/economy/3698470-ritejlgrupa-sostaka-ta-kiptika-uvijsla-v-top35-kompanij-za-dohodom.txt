Сукупний дохід рітейл-групи, яка включає ТОВ “Руш” (мережа EVA) та ТОВ "Омега" (мережа Varus), власниками якої є підприємці Руслан Шостак та Валерій Кіптик, сягнув 30,27 млрд грн.

Це дозволило групі зайняти 35 сходинку рейтингу 200 найбільших компаній України за рівнем доходу у 2022 році.
Співвласники заявляють, що у період війни вирішили відмовитися від планів експансії на зарубіжні ринки та зосередити увагу на розвитку бізнесу в Україні.
"Через руйнівний вплив війни кількість співробітників та товарообіг групи, звісно, зменшилися - з 35 тисяч до 27 тисяч, та з $2 млрд до $1,3 млрд на рік. Адже 20% мереж EVA та Varus не працювали з початку воєнних дій. Однак, навіть з урахуванням фактору війни, я вважаю, ми маємо непогані показники. І ми продовжимо свій розвиток на підтримку економіки України”, - каже Руслан Шостак.
За його словами, саме тому група переглянула амбіційні проєкти виходу на міжнародні ринки та планує активізувати інвестиції для відновлення і подальшого розвитку мереж в Україні.
З огляду на складну гуманітарну ситуацію, спричинену зовнішньою агресією, нині група значну увагу приділяє благодійним проєктам та допомозі ЗСУ, повідомили також у компанії.
Зокрема, рік тому у групі був створений спеціальний Благодійний Фонд, який опікується на сьогодні двома великими проєктами - допомогою дітям та ЗСУ.
Проєкт "Дитинство без війни" опікується дітьми, залишеними без батьківської опіки. У межах цього проєкту відбулась наймасштабніша з часів Другої світової війни евакуація у безпечні місця дітей-сиріт. Коштом Фонду близько 1700 дітей були врятовані від військової агресії та тимчасово переміщені до Туреччини.
Інший проєкт “ГеройCAR” підтримує національну платформу для забезпечення ЗСУ колісним транспортом. У межах цього проєкту за рік було зібрано 73 млн грн та закуплено близько 200 автомобілів для ЗСУ.
Як повідомлялося, за даними щомісячного опитування Асоціації рітейлерів України (RAU), з початку повномасштабного вторгнення у березні 2023 року роботу відновили 95% торговельних об’єктів, тоді як рік тому не працювали близько третини магазинів.
Фото з сайту agroportal.ua