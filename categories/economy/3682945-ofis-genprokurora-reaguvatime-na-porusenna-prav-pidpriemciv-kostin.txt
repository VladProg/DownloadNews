Офіс генерального прокурора реагує та реагуватиме на усі повідомлення про можливі порушення прав підприємців.

Як передає Укрінформ, про це генеральний прокурор Андрій Костін повідомив у Фейсбуці.
Він зауважив, що IT є однією з найдинамічніших галузей української економіки. За останні шість років її частка зросла з 1,8 до 3,5% валового внутрішнього продукту. Навіть під час повномасштабної війни, в умовах ворожих обстрілів і відсутності світла айтівці забезпечують понад 37% експорту послуг з України.

За словами генпрокурора, під час зустрічі з представниками українських IT-компаній, міністром цифрової трансформації Михайлом Федоровим та заступником міністра цифрової трансформації Олександром Борняковим обговорили спільні пріоритети і завдання. Ключове з яких — створити сприятливі умови для ведення чесного бізнесу.
Костін висловив подяку, що попри всі виклики ІТ-галузь працює, сплачує податки та залучає нових клієнтів. “Зі свого боку ми робимо все, щоб забезпечити ефективний діалог та захистити права добросовісних підприємців. Для цього в Офісі генпрокурора діє спеціалізований Департамент кримінальної політики та захисту інвестицій”, - додав він.
Це перша секторальна зустріч із представниками окремої галузі, але вона не остання. В ОГП відкриті та вдячні за відвертий зворотний зв'язок.
“Запевняю, Офіс Генерального прокурора реагує та реагуватиме на усі повідомлення про можливі порушення прав підприємців. І не лише. Ми також працюємо над системними змінами для запобігання таким порушенням”, - заявив Костін.
Також він додав, що в ОГП зацікавлені у сучасних IT-рішеннях, які допоможуть підвищити ефективність роботи органів правопорядку та прокуратури. Зокрема, для притягнення до відповідальності усіх причетних до воєнних злочинів, вчинених в Україні.
Як повідомляв Укрінформ, міністр цифрової трансформації Михайло Федоров заявив, що потрібно зробити все для захисту компаній від неправомірних втручань правоохоронних органів.