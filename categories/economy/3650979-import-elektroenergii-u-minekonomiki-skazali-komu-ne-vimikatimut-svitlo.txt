Підприємства, які купуватимуть імпортовану електроенергію, будуть захищені від планових відключень у межах придбаної енергії.

На цьому наголосила перший віцепрем’єр-міністр - міністр економіки Юлія Свириденко на зустрічі з представниками галузевих об’єднань та підприємств, передає Укрінформ з посиланням на пресслужбу Мінекономіки.
«Сьогодні перед нами стоїть завдання – створити можливість безперебійної роботи для наших підприємств та забезпечити запас міцності енергосистеми в умовах регулярних ударів держави-терориста по об’єктах енергоструктури, адже потрібно, щоб економіка працювала», - сказала Свириденко.
Запроваджений рішенням Уряду механізм імпорту електроенергії з ЄС дозволить виробникам зменшити залежність від планових відключень електроенергії та сприятиме посиленню енергетичної безпеки України.
«Це було непросто, але нам вдалося створити прийнятний робочий механізм. Доступна пропускна спроможність для імпорту електроенергії з країн ЄС, зокрема Румунії та Словаччини, складає 600 МВт на годину. Підприємства, які купуватимуть імпортовану електроенергію, будуть гарантовано захищені від планових обмежень електропостачання в об’ємах закупленої ним електроенергії», - зазначила Свириденко.
Запропонований механізм, що прописаний у прийнятій Кабінетом Міністрів Постанові № 1 від 3 січня 2023 року, допоможе функціонувати цілим галузям економіки, насамперед тим, що критично залежні від безперебійного енергопостачання.
Як повідомлялося, споживання електроенергії в Україні станом на ранок 10 січня підвищилось через низьку температуру та затрати промисловості, що призвело до зростання дефіциту потужності.