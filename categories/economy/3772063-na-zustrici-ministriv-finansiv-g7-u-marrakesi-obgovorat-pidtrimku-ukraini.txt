На зустрічі міністрів фінансів і керуючих центральними банками країн Групи семи (G7) під головуванням Японії 12 жовтня в Марракеші обговорять підтримку України та світову економіку.

Про це повідомив міністр фінансів Японії Шунічі Сузукі, передає Укрінформ із посиланням на Reuters.
«На зустрічі фінансових лідерів G7 під головуванням Японії, ми хочемо зосередитися на таких питаннях, як підтримка України, а також глобальних фінансових інституцій, щоб ці дискусії принесли свої плоди», – сказав Сузукі.
За його словами, зустріч G7 буде частиною ширшої зустрічі G20, що відбудеться на полях щорічної конференції Міжнародного валютного фонду в марокканському місті Марракеш.
Зустріч G7 також включатиме переговори за круглим столом з африканськими країнами для сприяння притоку коштів приватного сектора на континент, сказав Сузукі.
Як повідомляв Укрінформ, вплив російської війни на глобальну економіку, продовження фінансової підтримки України, виклики для продовольчої безпеки стануть одними з важливих тем Щорічних зборів МВФ і Світового банку, які розпочалися в понеділок у Марракеші.
У середу, 11 жовтня, заплановане засідання у форматі круглого столу на тему підтримки України. Очікується, що до дискусії приєднаються, зокрема, Президент України Володимир Зеленський, Премʼєр-міністр Денис Шмигаль, міністр фінансів Сергій Марченко, глава МВФ Крісталіна Георгієва, президент Групи Світового банку Аджай Банга та інші. У п’ятницю відбудеться пленарне засідання Річних зборів МВФ і Світового банку, за участю української делегації та керівництва МВФ і Світового банку.