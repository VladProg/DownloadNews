Інструменти фінансової допомоги Європейського Союзу пов’язані з прогресом у реформах, які допоможуть Україні на шляху до членства в ЄС.

Про це заявив віцепрезидент Європейської комісії Валдіс Домбровскіс у відеозверненні до учасників Київського міжнародного економічного форуму, повідомляє кореспондент Укрінформу.
Європейський політик нагадав, що ЄС надає 18 млрд доларів на цей рік у межах програми макроекономічної підтримки, а для середньострокового фінансування з 2023 по 2027 рік Єврокомісія запропонувала програму на 50 млрд євро.
«Інструменти фінансової допомоги ЄС, звісно ж, пов’язані з прогресом та реформами, які допоможуть Україні на шляху до членства в Європейському Союзі. Щодо програми макрофінансової допомоги, це стосується боротьби з корупцією та посилення верховенства права, а також включає покращення державних закупівель, бізнес-сфери та митної політики», - сказав Домбровскіс.
Він додав, що Єврокомісія також планує залучити приватні інвестиції, щоб збільшити надходження до бюджету.
«Це допоможе Україні перейти до «зеленої» і цифрової економіки, яка відповідатиме вимогам ЄС», - спрогнозував віцепрезидент Єврокомісії.
Він також відзначив, що майбутня відбудова України – це можливість трансфорувати державу.
«Європейський Союз відданий тому, щоб підтримувати Україну на всіх рівнях. Разом з країнами НАТО це також включає надання військової техніки та підготовки. Для ЄС це вперше», - зазначив Домбровскіс.
Як повідомлялося, Європейський парламент 3 жовтня ухвалив резолюцію на підтримку пропозицій Єврокомісії з перегляду багаторічного бюджету ЄС на 2021-2027 роки, у якому є положення про утворення спеціального Українського фонду в 50 мільярдів євро.