Ціни на нафту знижуються у понеділок, 10 квітня, після стрибка минулого тижня услід за рішенням низки країн ОПЕК+, включаючи Саудівську Аравію, про додаткове скорочення видобутку. У п'ятницю біржі США і Європи було закрито у зв'язку з великодніми святами.

Як передає Укрінформ, про це повідомляє enkorr.
Вартість червневих ф'ючерсів на нафту Brent на лондонській біржі ICE Futures становить $85 за барель, що на $0,12 (0,14%) нижче за ціну на закриття попередньої сесії. У четвер ці контракти здорожчали на $0,13 (0,2%) до $85,12 за барель.
Ціна ф'ючерсів на нафту WTI на травень на електронних торгах Нью-Йоркської товарної біржі (NYMEX) опустилася на $0,09 (0,11%), до $80,61 за барель. За підсумками попередньої сесії вартість контрактів збільшилася на $0,09 (0,1%), до $80,7 за барель.
За підсумками короткого тижня Brent здорожчала на 6,6%, WTI – майже на 6,7%. У п'ятницю біржі США і Європи було закрито у зв'язку з великодніми святами.
Увагу ринку цього тижня спрямовано на щомісячні огляди ОПЕК і Міжнародного енергетичного агентства (МЕА) з нафтового ринку, а також дані Міністерства енергетики США про запаси енергоносіїв у країні.
Минулого тижня Міненерго США повідомило про зниження запасів як нафти, так і бензину, а також дистилятів у Штатах.
«Економічні статдані будуть ключовими для нафтового ринку цього тижня», – зазначає аналітик Saxo Capital Markets Pte Чару Чанана.
Нещодавнє рішення про скорочення видобутку низкою країн ОПЕК+ «було частково призначено для того, щоб видавити «коротких» продавців з нафтового ринку, і ціни на нафту тепер, можливо, краще відображатимуть фундаментальні для ринку чинники», наводить слова експерта агентство Bloomberg.