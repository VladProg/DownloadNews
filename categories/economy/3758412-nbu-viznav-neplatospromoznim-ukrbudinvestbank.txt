Національний банк ухвалив рішення про визнання неплатоспроможним АТ "Укрбудінвестбанк".

Як передає Укрінформ, про це повідомляє пресслужба регулятора.
Зазначається, що правління Національного банку України 7 вересня ухвалило рішення про віднесення АТ “Український будівельно-інвестиційний банк" до категорії неплатоспроможних.
"Частка фінустанови становила 0,04% від активів платоспроможних банків станом на 1 вересня 2023 року, отже, віднесення АТ “Укрбудінвестбанк” до категорії неплатоспроможних не впливає на стабільність банківського сектору України", - наголосили в НБУ.
Рішення ухвалене у зв’язку з невиконанням Укрбудінвестбанком письмової вимоги Національного банку України, неврахування в повному обсязі зауважень НБУ до плану заходів, відсутність дієвих заходів щодо поліпшення фінансового стану та приведення своєї діяльності у відповідність до вимог законодавства України після віднесення його до категорії проблемних.
У пресслужбі нагадали, що рішення віднести АТ “Укрбудінвестбанк” до категорії проблемних було ухвалене правлінням НБУ 4 серпня 2023 року. Підставою для такого рішення стало невиконання банком без обґрунтованих причин рішення НБУ про обмеження здійснення окремих видів операцій.
За повідомленням НБУ, з дня віднесення Укрбудінвестбанку до категорії проблемних фінансовий стан фінустанови суттєво погіршився, а менеджмент та власники істотної участі не вжили належних заходів, аби запобігти неплатоспроможності.
Кожен вкладник АТ “Укрбудінвестбанк” отримає від Фонду гарантування вкладів фізичних осіб відшкодування в повному розмірі вкладу, включно з відсотками, нарахованими станом на кінець дня, що передує дню початку процедури виведення банку з ринку, крім випадків, передбачених законом, зауважили в Нацбанку.
Загалом можлива сума виплат гарантованої суми вкладникам цього банку на 1 вересня 2023 року становить 606 млн грн.
Відповідно до інформації АТ “Укрбудінвестбанк”, станом на 1 січня 2023 року ключовим власником банку з часткою 74,93% акцій є громадянка України Світлана Дем'яненко.
Як повідомлялось, із набранням чинності законом від 1 квітня 2022 року №2180-IX в Україні запроваджено стовідсоткове гарантування вкладів фізичних осіб у всіх банках.