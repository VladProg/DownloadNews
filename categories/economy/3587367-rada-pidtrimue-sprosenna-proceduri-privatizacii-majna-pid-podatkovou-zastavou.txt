Верховна Рада підтримала у першому читанні законопроєкт щодо спрощення процедури приватизації державного і комунального майна, яке перебуває у податковій заставі (реєстр. №8045).

Про це повідомив голова комітету ВР з питань фінансів, податкової та митної політики Данило Гетманцев у Телеграмі, передає Укрінформ.
Згідно із законопроєктом, держава зможе приватизувати державне/комунальне майно, яке перебуває у податковій заставі, без згоди контролюючого органу. А покупець, згідно з умовами приватизації, буде зобов'язаний погасити у повному обсязі податковий борг протягом 6 місяців.
Ухвалення документа дозволить розблокувати процедуру приватизації 41 об'єкта державної форми власності із сукупною стартовою ціною 1 млрд грн, які при цьому мають більше 300 млн грн загального податкового боргу.
Як повідомлялось, у серпні Президент Володимир Зеленський підписав закон щодо пришвидшення приватизації для цілей релокації підприємств та економічного відновлення.