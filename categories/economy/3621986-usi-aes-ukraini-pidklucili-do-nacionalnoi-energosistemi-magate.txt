Усі чотири діючі атомні електростанції України, включно з окупованою росіянами ЗАЕС, знову підключено до національної енергосистеми.

Як передає Укрінформ, про це повідомляється у п’ятницю на сайті МАГАТЕ.
"Як заявив сьогодні генеральний директор Міжнародного агентства з атомної енергії (МАГАТЕ) Рафаель Маріано Гроссі, всі чотири діючі атомні електростанції України знову мають доступ до національної енергосистеми після повної втрати електропостачання на початку цього тижня", - йдеться у повідомленні.
Команда експертів МАГАТЕ, яка перебуває на Запорізькій атомній електростанції (ЗАЕС), ще вчора повідомила, що зовнішнє енергопостачання станції було відновлено через день після його відключення. ЗАЕС, найбільша в Європі атомна електростанція, перебуває в режимі зупинки, але все ще потребує електроенергії для підтримання основних функцій безпеки та захисту.
Зазначається, що у п’ятницю Україна також підтвердила МАГАТЕ, що три інші атомні електростанції – Рівненська, Південноукраїнська та Хмельницька – були знову підключені до мережі і працюють для виробництва електроенергії для потреб країни. Також відновлено електропостачання на закритій Чорнобильській станції.
"Окремо сьогодні генеральний директор МАГАТЕ заявив, що МАГАТЕ завершило тижневу місію експертів з ядерної та фізичної безпеки у Чорнобилі, у тому числі в зоні відчуження, яка була створена навколо станції після аварії 1986 року. Місія допоможе з модернізацією та вдосконаленням систем ядерної безпеки станції. Експерти МАГАТЕ також отримали краще розуміння потреб станції у сфері ядерної та фізичної безпеки, а також надали поради та рекомендації щодо радіаційного моніторингу", - йдеться у повідомленні.
Раніше цього місяця МАГАТЕ оголосило, що незабаром направить такі місії на Чорнобильську, а також на Рівненську, Південноукраїнську та Хмельницьку АЕС на прохання України. Місія на Південноукраїнську АЕС розпочнеться наступного тижня.
Як повідомлялося, Україна звернулася до МАГАТЕ з проханням відрядити експертні місії з фізичної та ядерної безпеки на Рівненську, Хмельницьку, Південноукраїнську, а також Чорнобильську АЕС.
Завдяки зусиллям міжнародної спільноти у вересні вдалося забезпечити постійну присутність чотирьох експертів МАГАТЕ на захопленій росіянами Запорізькій АЕС.