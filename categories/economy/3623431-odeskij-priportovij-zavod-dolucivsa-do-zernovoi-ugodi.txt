Одеський припортовий завод перепрофілював виробничі потужності і долучився до відвантаження зернових на експорт у межах підписаної Україною міжнародної угоди «Про зерновий коридор».

Як передає Укрінформ, про це повідомляє пресслужба ОПЗ в Фейсбуці.
«Повністю завершено перепрофілювання виробничих потужностей АТ «ОПЗ» щодо відвантаження зернових з Одеського припортового заводу на морський транспорт для відправлення на експорт» - йдеться у повідомленні.
Зазначається, що перші тисячі тонн вже завантажено у трюми судна. Загальна кількість зерна, що буде відправлено цим рейсом, складатиме майже 23 тисячі тонн.

На підприємстві уточнили, що це буде першою відправкою продукції, завантаженої на морський транспорт з Одеського припортового заводу з початку бойових дій на території України.
Зауважується, що через об’єктивні причини ОПЗ не може поновити виробництво профільної хімпродукції, тож буде відвантажувати на експорт продовольство з України в межах угоди «Про зерновий коридор».
Як повідомлялося, з 1 серпня з портів Великої Одеси вийшло 501 судно, якими експортовано 12,2 млн тонн українського продовольства до країн Азії, Європи та Африки.