Починаючи із 2018 року у системі Prozorro.Продажі оголошено 17,5 тис. аукціонів малої приватизації, з яких 5 тис. успішно завершилися.

Про це в інтерв’ю Укрінформу розповів голова Наглядової ради АТ «Прозорро.Продажі» Ілля Михайлов.
«За минулі пʼять років було оголошено 17,5 тисячі аукціонів малої приватизації. 5 тисяч з них були успішно завершені, тобто усі ці об'єкти знайшли нових господарів», - розповів Михайлов.
За його словами, ще по 200 аукціонам вже є визначений переможець і триває етап закриття угод. Додатково ще 100 аукціонів готуються, наразі по ним триває прийняття заяв на участь.
Водночас серед оголошених торгів 9 тис. не відбулися через відсутність учасників, 3 тис. - через помилки в оголошеннях, які були допущені організаторами аукціонів.
«Загалом, у нас понад 30% перших аукціонів малої приватизації є успішними, тобто вони закінчуються визначенням переможця та подальшою угодою», - зауважив представник Prozorro.Продажі.
Як повідомлялося, вилучені російські активи в Україні продаватимуть через онлайн-аукціони Prozorro.Продажі, усі вилучені кошти буде спрямовано на подолання наслідків російської агресії та відновлення економіки. Одним з перших російських активів, які планують продати через державну платформу, може стати столичний ТЦ «Ocean Plaza».