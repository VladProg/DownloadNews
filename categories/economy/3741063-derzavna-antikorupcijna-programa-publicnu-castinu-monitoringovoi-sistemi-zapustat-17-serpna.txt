Запуск публічної частини моніторингової системи виконання заходів Державної антикорупційної програми (ДАП) на 2023-2025 рр. відбудеться 17 серпня, а вже восени планується відкриття її англомовної версії.

Про це заявив голова Національного агентства з питань запобігання корупції Олександр Новіков під час презентації цієї системи міжнародниим партнерам і представникам посольств, передає Укрінформ із посиланням на сайт НАЗК.
«При розробці системи враховано найкращий міжнародний досвід створення подібних інструментів. Тому вона має шанси стати стандартом для моніторингу державної політики в цілому, а згодом і зразком для інших держав. Сподіваємось, що ця система буде зручною для усіх користувачів. Громадяни та наші міжнародні партнери зможуть контролювати прогрес виконання антикорупційних заходів», – сказав Новіков.
За його словами, система має бути доступною для кожного, в тому числі для міжнародних партнерів. Важливо, щоб вони бачили реальні успіхи та прогрес України в подоланні корупції.
Про важливість ДАП для держави нагадав керівник Антикорупційної ініціативи Європейського Союзу (EUACI) Аллан Паг Крістенсен. «Сьогодні боротьба з корупцією є, мабуть, більш важливою, ніж будь-коли. Ефективна реалізація Державної антикорупційної програми допоможе створити краще суспільство та впровадити реформи, які воно очікує від Уряду. Система моніторингу — це якісний інструмент, який має багато функцій і покаже, які органи влади та державні установи виконують свої зобов’язання, а які ні. Таким чином суспільство здійснюватиме додатковий контроль», — сказав він.
Зазначається, що система має дві частини. Закрита частина, до якої підключені всі виконавці програми, призначена для організації та планування виконання заходів в межах кожної інституції, а також надання до НАЗК інформації про стан та динаміку виконання кожного заходу. Публічна частина призначена для відображення повної та об’єктивної інформації про виконання заходів, а також відображення результатів щоквартального моніторингу та щорічної оцінки ефективності реалізації Антикорупційної стратегії та Державної антикорупційної програми.
Ця система матиме зручний інтерфейс та інтерактивну візуалізацію, різні варіанти фільтрації даних.
Як повідомлялося, 28 червня 2023 року НАЗК запустило інформаційну систему моніторингу реалізації державної антикорупційної політики. Органи державної влади вже внесли інформацію про результати виконання заходів ДАП у першому півріччі поточного року. Надалі таку інформацію вони вноситимуть до системи щоквартально.
Загалом заходи програми реалізовуватимуть 109 виконавців – це міністерства, інші центральні органи виконавчої влади, обласні державні адміністрації та низка інших державних органів.
Підтримку в розробці інформаційної системи моніторингу антикорупційної політики надала Антикорупційна ініціатива ЄС (EUACI).