Адміністрація США прозвітувала про досягнення найнижчого рівня інфляції в країні в постпандемійний період, добившись зниження цін на пальне та на деякі основні харчові продукти.

З відповідною заявою виступила в четвер речниця Білого дому Карін Жан-П’єр, повідомляє власний кореспондент Укрінформу.
«Інфляція продовжує падати, а економіка продовжує зростати. Сьогодні річна інфляція впала до найнижчого рівня за понад два з половиною роки, а місячна інфляція знову залишилася на нульовій позначці», - наголосила представниця Білого дому.
Вона підкреслила, що уряду вдалося знизити ціни на бензин на $1,77 за галон від моменту, коли вони сягнули піку внаслідок війни Путіна проти України. Крім того, за її словами, ціни на деякі харчові продукти також впали.
«Економіка (Сполучених Штатів – ред.) зросла до понад 5% впродовж останнього кварталу, що є швидшим, ніж будь-який квартал за правління Трампа в позапандемійний період»,- наголосила Жан-П’єр.
Водночас, вона зауважила, що ціни досі залишаються високими, і це усвідомлюють у Білому домі. Тому, за її словами, адміністрація докладає додаткових зусиль, щоб знизити витрати для населення. З цією метою посилюються ланцюги постачання, зменшуються ціни на ліки, забороняються приховані збори та застосовуються інші кроки.
Як повідомляв Укрінформ, останні статистичні дані в США засвідчили, що найбільша у світі економіка зростає швидше, ніж очікувалося раніше.