Українська енергосистема продовжує працювати без обмежень споживачів із резервом потужності. Енергетики продовжують ремонти інфраструктури.

Про це повідомив міністр енергетики Герман Галущенко, передає Укрінформ з посиланням на пресслужбу міністерства.
«Генерація має необхідні обсяги потужності для повного забезпечення потреб споживачів електроенергії по всій країні. Водночас тривають ремонтні роботи на об‘єктах високовольтних мереж, що постраждали внаслідок останнього масованого обстрілу», - зазначив він.
Галущенко уточнив, що у Житомирській, Київській областях та у Києві можливі обмеження електропостачання через ремонти мережевої інфраструктури.
Як повідомлялося, станом на 17 березня у низці районів Київської області та безпосередньо столиці застосовані стабілізаційні відключення через пошкодження енергетичної інфраструктури.