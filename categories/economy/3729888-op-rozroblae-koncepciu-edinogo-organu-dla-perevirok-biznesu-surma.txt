В Україні працюють над концепцією, яка передбачає концентрацію правоохоронних та контролюючих функцій взаємодії з бізнесом в одному державному органі. Серед можливих варіантів – Бюро економічної безпеки.

Про це повідомив під час пресконференції заступник керівника Офісу президента з економічних питань Ростислав Шурма, передає кореспонденту Укрінформу.
«Щодо взаємодії з правоохоронними і контролюючими органами. Ми в найближчі тижні, можливо, за місяць або два, напрацюємо концепцію, коли ми весь функціонал взаємодії з бізнесу спробуємо сконцентрувати в одному правоохоронно-контролюючому органу для того, щоб до однієї і тієї ж компанії не ходило по 3-5 органів. Який саме це буде орган, поки не можу сказати, але як базовий варіант обговорюється, що це все-таки буде Бюро економічної безпеки», - наголосив представник ОП.
За його словами, дискомфорт, який виникає у бізнесу під час спілкування з правоохоронцями або контролюючими органами, часто пов'язаний з глибинними проблемами тих чи інших секторів законодавства.
«Відбулась якась неправильна технічна дія у законодавстві. Це спровокувало кримінальну справу, потім – слідчі чи інші дії у вигляді обшуків, допитів і так далі. Тому необхідно просто системно і глибоко брати та лопатити всі напрямки законодавства, аби прибрати та дерегулювати велику кількість технічних причин. Бо в 99% випадків правоохоронці формально праві», - додав Шурма.
Як повідомлялось, Верховна Рада ратифікувала угоду між Україною та Європейським Союзом щодо участі в програмі «Єдиний ринок» – платформи для розвитку бізнесу, яка демонструє стійкість та забезпечує стабільний доступ споживачам до товарів і послуг.