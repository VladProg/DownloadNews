В Україні зосереджені поклади 22 з 30 корисних копалин, які входять до переліку критичних для ЄС.

Як передає Укрінформ, про це у Телеграм Прем'єр-міністр Денис Шмигаль наголосив під час виступу на бізнес-форумі щодо стратегічного партнерства у сировинній сфері Україна-ЄС у межах Європейського тижня сировини 2022.
"Україна готова з ЄС докладати зусиль для досягнення повної незалежності від російських ресурсів. У 2021 році Україна входила до топ-10 країн за видобутком титану, залізної руди, каоліну, марганцю, цирконію, графіту. Серед 120 видів корисних копалин, що споживаються у світі, в надрах України виявлено 117. Більше того, у нас зосереджені поклади 22 з 30 корисних копалин, які входять до переліку критичних для ЄС. Серед них: літій, берилій, рідкоземельні елементи, нікель і кобальт", - написав Шмигаль.

Прем'єр наголосив, що Україна залишається відданою зеленому переходу й досягненню цілей Європейського зеленого курсу.
"Повоєнна відбудова ґрунтуватиметься на розвитку чистих технологій із дотриманням найкращих стандартів ЄС. Ми готові спільно з Єврокомісією та зацікавленими сторонами працювати над відмовою від російських ресурсів і посиленням енергетичної та ресурсної безпеки Європи", - написав він.
Як повідомляв Укрінформ, раніше Прем'єр-міністр Денис Шмигаль заявив, що унаслідок масованих російських ракетних обстрілів уражено високовольтні підстанції та ТЕЦ, знеструмлення спостерігаються майже в усіх регіонах.