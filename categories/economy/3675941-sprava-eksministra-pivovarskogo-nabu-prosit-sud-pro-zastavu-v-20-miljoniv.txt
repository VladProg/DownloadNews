Колишній міністр інфраструктури України Андрій Пивоварський отримав клопотання НАБУ про обрання запобіжного заходу у вигляді ₴20 мільйонів застави у справі про зловживання посадовим становищем у 2015 році.

Як передає Укрінформ, про це він повідомив у Фейсбуці.
"НАБУ просить суд застосувати до мене запобіжний захід у вигляді застави у сумі ₴20 мільйонів", - написав Пивоварський.
Він наголосив, що категорично не погоджується з тим, що викладено у повідомленні про підозру та у клопотанні про обрання запобіжного заходу.
"Переконаний, що Вищий антикорупційний суд надасть об’єктивну та неупереджену оцінку усім обставинам справи", - додав ексміністр.
Пивоварський розповів, що у НАБУ заявляють, що під час підготовки міністерством, а не особисто ним, наказу про розподіл корабельного збору, було допущено лобіювання інтересів одного із власників приватних причалів. При цьому, складова Пивоварського у вчиненні злочину полягає у виступі на засіданні Кабміну та фактично підписанні документа, який попередньо пройшов погодження в зацікавлених (профільних) міністерствах, проголосований членами уряду на його засіданні та в подальшому був заюстований Мінюстом.
Як повідомляв Укрінформ, 22 лютого 2023 року за процесуального керівництва прокурора Спеціалізованої антикорупційної прокуратури детективи Національного антикорупційного бюро України повідомили про підозру у зловживанні владою та службовим становищем, колишньому міністру інфраструктури України та його колишньому першому заступнику.
За даними слідства, у 2015 році тогочасний міністр спільно зі своїм заступником, який також був головою тарифної ради Міністерства інфраструктури видав наказ, що дозволяв приватним компаніям стягувати половину ставки корабельного збору із суден у морському порту «Південний».
Згідно з наказом, державному підприємству призначалася частина коштів, іншу частину стягували приватні компанії. Унаслідок таких дій держава зазнала збитків на суму понад 30 млн доларів, що підтверджено висновками експертиз.
У 2015 році посаду міністра інфраструктури України обіймав Андрій Пивоварський, його першим заступником був Володимир Шульмейстер.