«Укренерго» з початку тижня фіксує збільшення споживання електроенергії на 7%.

Як передає Укрінформ, про це повідомляє компанія у Телеграмі.
«У понеділок, 14 серпня, максимум споживання збільшився одразу на 7% у порівнянні з показником неділі 13 серпня, та на 2,4% у порівняні з попереднім робочим днем 11 серпня. Для енергосистеми 7% збільшення максимуму споживання за добу - це необхідність швидко включити щонайменше 3 додаткові блоки на теплових електростанціях»,- йдеться у повідомленні.
Зазначається, що причина такого зростання – початок робочого тижня, повернення спеки та майже одночасне включення кондиціонерів по всій країні. Таке стрімке зростання споживання сильно перевантажує енергосистему, оскільки через масштабні ремонти на багатьох електростанціях можливість залучати додаткові потужності суттєво обмежена.
Водночас, сьогодні здійснюється імпорт електроенергії зі Словаччини, Польщі, Молдови упродовж всієї доби з максимальною потужністю в окремі години до 1048 МВт. Експорт відсутній.
В аварійний ремонт виведено два блоки на електростанціях, які взимку зазнали масованих ракетних ударів ворога. Загалом кількість блоків електростанцій в роботі обмежена: тривають масштабні ремонти на багатьох теплових електростанціях, а також у планових ремонтах – частина атомних енергоблоків. Це суттєво обмежує можливість забезпечувати зростаюче споживання, особливо у вечірні години.
В Укренерго також повідомляють, що вчора, 14 серпня, зафіксовано технічне ускладнення в роботі лінії 330 кВ у Львівській області. Через 9 хвилин живлення споживачів відновлено в повному обсязі. Причина ускладнення – порушення правил безпеки водієм сільгосптехніки, який працював біля лінії. Крім того, через технічні ускладнення були збої в роботі 2-х повітряних ліній у Київській області. Знеструмлень споживачів при цьому не було.
Як повідомлялося, внаслідок нічного ворожого ракетного обстрілу у Львові відключено три лінії 0,4 кВ, які живлять близько 100 абонентів. Проводиться додаткове обстеження мереж.