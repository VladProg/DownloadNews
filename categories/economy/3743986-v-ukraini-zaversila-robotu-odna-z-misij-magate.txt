Завершила роботу місія Міжнародного агентства з атомної енергії (МАГАТЕ) щодо підтримки та допомоги з питань збереженості та безпеки джерел іонізуючого випромінювання в Україні.

Як передає Укрінформ, про це повідомляє Державна інспекція ядерного регулювання.
"31 липня 2023 року в Держатомрегулюванні відбулася підсумкова нарада за результатами роботи місії МАГАТЕ щодо підтримки та допомоги з питань збереженості та безпеки джерел іонізуючого випромінювання (ДІВ) в Україні, яка тривала з 25 липня 2023 року", - йдеться у повідомленні.

Зазначається, що така місія відбулася в Україні вперше. Протягом тижня роботи фахівці МАГАТЕ відвідали низку українських підприємств, зокрема, ДСП «Об’єднання «Радон», Національний інститут раку, ДП «УДВП «Ізотоп», Національний науковий центр «Інститут метрології».



Повідомляється, що представники МАГАТЕ поспілкувалися з керівництвом та персоналом підприємств і змогли пересвідчитися, що усі згадані підприємства зазнали впливів війни: від ризиків і загроз обстрілів з боку окупантів до порушення логістичних ланцюгів.
За результатами роботи місії МАГАТЕ буде підготований детальний технічний звіт, в якому й буде визначено технічну допомогу для кожного із відвіданих підприємств.
Як повідомлялося, у липні на Хмельницькій АЕС було успішно проведено інспекцію Міжнародного агентства з атомної енергії (МАГАТЕ).
Фото: ДІЯРУ