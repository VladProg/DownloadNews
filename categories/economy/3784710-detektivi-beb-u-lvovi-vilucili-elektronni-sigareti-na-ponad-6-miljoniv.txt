Детективи Територіального управління Бюро економічної безпеки у Львівській області спільно з працівниками митниці вилучили одноразові електронні сигарети, картриджі та рідини в кількості 17 тис. упаковок.

Як передає Укрінформ, про це повідомляє пресслужба БЕБ.
"Встановлено, що громадянин України намагався ввезти з Польщі в Україну без декларування та подальшої сплати відповідних митних платежів незаконно виготовлені електронні сигарети, на яких відсутні марки акцизного податку встановленого зразка. Загальна вартість товару становить 6,2 млн грн", - йдеться у повідомленні.

Досудове розслідування за ознаками кримінального правопорушення передбаченого ч. 1 ст. 204 Кримінального кодексу України (незаконне виготовлення, зберігання, збут або транспортування з метою збуту підакцизних товарів) здійснюють детективи Територіального управління БЕБ у Львівській області, процесуальне керівництво – прокурори Львівської обласної прокуратури.
Як повідомлялося, співробітники Територіального управління БЕБ у Закарпатській області упередили розтрату та нецільове використання коштів місцевого бюджету в розмірі майже 1,5 млн грн. Виконавчий комітет однієї з міських рад планував витратити ці кошти на коригування проєкту з реставрації пам’ятки архітектури національного значення.
Фото: БЕБ