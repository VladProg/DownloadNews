Міністерство аграрної політики та продовольства України підписало зі Світовим банком грантову угоду Мультидонорського трастового фонду допомоги, відновлення, реконструкції і реформування України та угоду про позику на 700 млн дол.

Як передає Укрінформ, про це повідомила пресслужба Мінагрополітики.
Документи підписали міністр агрополітики Микола Сольський та голова Представництва Світового банку в Україні Геворг Саркісян.

"Реалізація «Екстреного проєкту надання інклюзивної підтримки для відновлення сільського господарства України (ARISE)» передбачає надання Україні 700 млн дол. на підтримку сільського господарства. Гроші будуть спрямовані на реалізацію двох компонентів проєкту ARISE..." - йдеться у повідомленні.
У міністерстві уточнили, що йдеться про фінансове забезпечення програми «Доступні кредити 5-7-9%» для сільськогосподарського виробництва та харчової переробки, а також про надання грантової допомоги малим сільгоспвиробникам - як користувачам земельних ділянок, так і тим, хто спеціалізується на розведенні корів, кіз або овець.
Реалізація проєкту запланована на 2023 та 2024 роки.
Як повідомлялось, Світовий банк реалізує екстрений проєкт надання інклюзивної підтримки для відновлення сільського господарства України (ARISE), у межах якого понад 90 тис. українських фермерів отримають допомогу для залучення пільгового кредитування та грантів на сільськогосподарське виробництво.