Прем’єр-міністр Денис Шмигаль заявив, що Україна передає попередній проєкт плану для програми Ukraine Facility Європейській Комісії.

Про це він сказав на засіданні уряду в п’ятницю, повідомляє Укрінформ.
«У битві за нашу державу і свободу ми щодня ухвалюємо рішення, аби ставати сильнішими. Це зміни для нашої оборони. Це зміни для відновлення нашої економіки. Це зміни для діджиталізації країни. Це зміни для освіти та медицини. Це наш рух до Європейського Союзу. Сьогодні ми робимо черговий важливий крок на шляху до Європи. Уряд передає попередній проєкт плану для програми Ukraine Facility Європейській Комісії», - сказав Шмигаль.

Відео: телеграм-канал Премʼєр-міністра України
Він зазначив, що Ukraine Facility, або «План України» - «це програма допомоги Україні в розмірі 50 млрд євро на наступні 4 роки з акцентом на бюджетну підтримку».
«Для того, щоб отримувати кошти в межах цієї програми, Україна проведе низку реформ та проєктів трансформацій. Напрацювання, які ми передаємо, складаються з 4 основних блоків: Перше — макроекономічні сценарії, які включають розбудову якісних інституцій відновлення. Друге — базові реформи, такі як реформа держуправління, заходи з управління держфінансами, боротьба з корупцією, реформа системи правосуддя. Третє — економічні реформи. Мова йде про покращення бізнес-клімату, управління держактивами, розвиток людського капіталу, регіональну політику. Четверте — це ключові сектори економіки, які допоможуть Україні зростати зараз і в майбутньому. Ми говоримо про енергетичний сектор, аграрний сектор, логістику, ІТ, критичні матеріали, переробну промисловість», - поінформував Шмигаль.
За його словами, план також міститиме три наскрізні напрямки - європейська інтеграція, цифрова трансформація та зелений перехід.
«Два важливі моменти. Перше, План Ukraine Facility — це не загальна стратегія економічного розвитку держави, а перелік умов для отримання допомоги від Європейського Союзу. І друге — сьогоднішні напрацювання ще не є остаточною версією документа. Це попередній план для початку консультацій з нашими європейськими колегами. Робота над планом продовжиться з міжнародними партнерами, громадянським суспільством та українським бізнесом», - додав Прем’єр-міністр.
Як повідомлялось, наприкінці серпня Міністерство економіки України завершило другий раунд консультацій з делегацією Європейського Союзу щодо спільної роботи над Планом України, передбаченим програмою Ukraine Facility на 2024 - 2027 роки.
Програма Ukraine Facility розрахована на 50 млрд євро, які Україна отримає впродовж 2024 - 2027 років. Кошти будуть спрямовані в державний і приватний сектори економіки та на фінансування бюджетних витрат.
Фото: КМУ