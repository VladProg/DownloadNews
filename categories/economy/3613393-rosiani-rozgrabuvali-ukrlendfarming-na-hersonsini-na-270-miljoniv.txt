російські загарбники вивезли 100 тисяч тонн насіння соняшнику, вкрали комбайни, трактори та іншу техніку компанії “Укрлендфармінг” на Херсонщині.

Про це повідомляє народний депутат Олексій Гончаренко в Телеграмі, передає Укрінформ.
У Новорайську Херсонської області російські окупанти зруйнували та пограбували базу компанії “Укрлендфармінг”. Збитки оцінюють у 250-270 млн доларів США.

"Вкрадена або знищена техніка виробництва John Deer, безпілотні літальні апарати для обробки земель. Сама база зруйнована. Окупанти вкрали практично все, що знаходилось на території бази: паливно-мастильні матеріали та посівний матеріал, засоби захисту рослин на 60 млн доларів, близько 100 тисяч тонн насіння соняшнику та кукурудзи".
Як зазначає Гончаренко, агресор завдав шкоди і найбільшій у Європі птахофабриці "Чорнобаївська", яка належить компанії “Укрлендфармінг”. Більше 4 млн курей дорослого поголів'я і близько 700 тисяч молодняка загинуло без можливості їх утилізувати.
Як повідомляв Укрінформ, 11 листопада Президент Володимир Зеленський заявив, що Херсон повертається під контроль України.
12 листопада в Офісі Президента повідомили, що в Херсоні та області вже розпочали роботу голова обласної військової адміністрації Ярослав Янушевич, співробітники Національної поліції та Служби безпеки України.