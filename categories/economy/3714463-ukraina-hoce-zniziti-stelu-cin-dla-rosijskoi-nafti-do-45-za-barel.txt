Через введення ембарго на нафту та зниження прайс-кепів Росія цьогоріч отримає вдвічі менше доходів від експорту нафтопродуктів. Україна пропонує ще більше знизити «стелю» цін.

Як передає Укрінформ, про це повідомляє пресслужба Мінекономіки.
"У фокусі уваги України постійно перебуває питання зменшення price cap на сиру нафту та нафтопродукти. Запровадження санкційною коаліцією цього інструменту боляче вдарило по нафтогазовим доходам Росії. Якщо минулого року експорт нафти і газу Росією становив 349 млрд дол., то цього року, за прогнозами експертів, Росія отримає від цього експорту близько 173 млрд дол.", - йдеться в повідомленні.
За словами заступника міністра економіки Олексія Соболева, українська сторона домагається, щоб «стелю» цін понизили з 60 доларів за барель до 45 або навіть до 30 доларів, щоб зрізати ці доходи на ведення війни Росії ще більше.
У Мінекономіки зазначають, що потужні санкції Заходу проти російського «Росатому» – це лише питання часу. Сьогодні наших партнерів стримує залежність низки країн від російського монополіста. Однак Україна на своєму прикладі довела, що позбутися такої залежності – цілком реальна справа.
«Нещодавно низка країн з G7 - Велика Британія, США, Канада, Японія та Франція - заявили про намір витіснити Росію з міжнародного ринку ядерної енергії. Це дуже важливо, оскільки ці країни зможуть запропонувати країнам, які зараз залежать від російській ядерної енергетики, альтернативу. Звісно, просто так не можна взяти і замінити «Росатом» на іншого постачальника палива. Це складний технологічний процес. Але Україна доводить, це можливо: ми запровадили санкції проти «Росатому» та переходимо на паливо західних постачальників», - зазначив Соболев.
За його словами, також Україна наполягає на запровадженні Євросоюзом санкцій проти російських алмазів. Це джерело експортних доходів приносило державі-агресору до початку вторгнення 4-4,5 млрд дол. США доходів щорічно.
Як повідомляв Укрінформ, уряди США та Японії запровадили нові санкції проти сотень людей та організацій, пов'язаних з війною Росії проти України, оскільки «Група семи» підтвердила рішучість підвищити відповідальність Москви за вторгнення в Україну.