Міністерство фінансів із початку 2023 року, станом на 4 липня, залучило до державного бюджету 135 млрд грн через випуск військових облігацій.

Як передає Укрінформ, про це повідомляє пресслужба Мінфіну у Фейсбуці.
"Від початку 2023 року Міністерство фінансів України залучило 135 млрд грн через випуск військових облігацій, станом на 4 липня 2023 року. Кошти спрямовуються на підтримку Збройних сил України та забезпечують наших військових найнеобхіднішим", - йдеться в повідомленні.
У міністерстві зауважують, що будь-який громадянин України може придбати військові облігації України через уповноважені банки чи ліцензованих брокерів та зробити свій внесок у поразку ворога.
Від початку 2023 року, станом на 10 липня, портфель громадян, що володіють державними облігаціями, збільшився на 12,5 млрд гривень - до 43 млрд грн.
Як повідомлялося, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня 2022 року.