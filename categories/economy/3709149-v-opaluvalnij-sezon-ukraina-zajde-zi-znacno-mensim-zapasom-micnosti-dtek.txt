У наступний опалювальний сезон українська енергосистема зайде зі значно меншим запасом міцності. Потрібно суттєво пришвидшити темпи ремонтних робіт, аби не повернутися до відключень електроенергії.

Як передає Укрінформ, на цьому в ефірі загальнонаціонального марафону «Єдині новини» наголосив виконавчий директор ДТЕК Дмитро Сахарук.
«Зараз триває ремонтна кампанія. Чотири атомні енергоблоки вже у ремонті, п’ятий виходить у ремонт. Тому у червні-липні Україна може стикнутися із дефіцитом електроенергії, який перекриватиме імпортом з країн ЄС, як це вже було у січні-лютому. Тому ніяких «віялових відключень світла» влітку не буде», - запевнив представник ДТЕК.
Натомість він прогнозує можливі проблеми із початком нового опалювального сезону, у який Україна увійде зі значно меншим обсягом наявних потужностей.
«У нас наразі пошкоджено 75% теплової генерації. Лише нашій компанії потрібно відремонтувати 9 енергоблоків загальною потужністю 1,5 гВт. Щодо розподільчих мереж, то знов-таки тільки у нашій компанії пошкоджено майже 12 тис.км ліній електропередач, майже 4 тис. розподільчих підстанцій потрібно підготувати до зими. Тому можливі відключення не зараз, а взимку», - попередив Сахарук.
Він підкреслив, що вже зараз потрібно значно пришвидшити ремонтні роботи і збільшити їхнє фінансування, щоб уникнути проблем у майбутньому опалювальному сезоні.
«Фінансування ремонтної кампанії - надважливе спільне для влади і компаній завдання. Я б сказав, критичне завдання. Звичайно, компанії роблять поточні ремонти, але обсяги цих робіт колосальні. А темпи напряму залежать від обсягу фінансування. Таких коштів немає у жодної компанії, не тільки у нашої. На жаль, поки що я не можу сказати, що ми будемо на 100% готові до наступного опалювального сезону, з огляду на існуючі темпи ремонтних робіт. Потрібно прискорюватися», - сказав Сахарук.
Як повідомлялося, у липні - серпні в енергосистемі може виникнути дефіцит електроенергії, через що Україна буде змушена збільшити імпорт енергоносіїв.