Верховна Рада ухвалила закон, який передбачає повернення до системи оформлення прав оренди земельних ділянок сільськогосподарського призначення, що діяла запровадження воєнного стану.

Відповідний законопроєкт (реєстр. №7636) у другому читанні підтримали 246 народних депутатів, передає Укрінформ із посиланням на сайт ВР.
Як зазначено у пояснювальній записці до документа, закон встановлює вимогу щодо внесення до Державного земельного кадастру відомостей про якісні характеристики угідь, заходи щодо охорони земель і ґрунтів, обмеження у використанні земель. Також відновлюється проведення земельних торгів з передачі у користування земельних ділянок сільськогосподарського призначення державної, комунальної власності.
Документ зобов’язує землекористувачів, чиї права на користування землею сільськогосподарського призначення зареєстровані районними військовими адміністраціями у відповідних Книгах реєстрації, внести ці дані до Державного реєстру речових прав на нерухоме майно.
Встановлено, що громадяни та юридичні особи, які одержали право постійного користування землею державної та комунальної власності до 2002 року, але відповідно до Земельного кодексу не можуть бути суб’єктами такого права, можуть викупити таку землю із розстроченням платежу.
Крім цього, документ закріплює право розміщувати об’єкти виробництва біометану, які є складовими комплексів з виробництва, переробки та зберігання сільгосппродукції, на земельних ділянках сільськогосподарського призначення.
Закон також відновлює дію норми Земельного кодексу, яка звільняє індустріальні (промислові) парки від відшкодування втрат сільськогосподарського і лісогосподарського виробництва.
Як повідомлялось, Міністерство аграрної політики та продовольства та профільний комітет Верховної Ради рекомендують парламентарям підтримати законопроєкти щодо удосконалення ведення Державного земельного кадастру (№ 8042 та № 8043).
Основною метою внесення запропонованих змін до законів є забезпечення безперебійної, а також надійної роботи автоматизованої системи Державного земельного кадастру.