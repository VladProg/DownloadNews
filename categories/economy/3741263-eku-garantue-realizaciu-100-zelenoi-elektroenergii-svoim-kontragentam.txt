АТ «Енергетична компанія України» уклала перші угоди з виробниками енергії з відновлювальних джерел (ВДЕ) щодо послуг балансування та гарантованого викупу електроенергії.

Про це повідомив генеральний директор ЕКУ» Віталій Бутенко під час форуму «Зелене відновлення України», передає Укрінформ з посиланням на пресслужбу компанії.
«Енергетична компанія може стати частиною розв’язання проблем інвесторів у зелену енергетику. Ми допомагаємо створювати додаткову вартість для виробників галузі і зменшувати їх ризики роботи на вільному енергоринку. При цьому зеленій генерації не треба створювати власний трейдинговий відділ, що дозволяє виробникам з ВДЕ максимально безпечно скористатись новими ринковими можливостями», - зазначив очільник ЕКУ.
За його словами, через важкість прогнозування виробництва для ВДЕ послуга балансування має попит. Вона допомагає виробникам з ВДЕ позбутися фінансових витрат і оптимізувати небаланси через механізми державної балансуючої групи, що є другою за розмірами на ринку.
Водночас Бутенко уточнив, що державний енреготрейдер гарантує реалізацію 100% зеленої електроенергії за прогнозним графіком та ринковою ціною, а також повну і своєчасну оплату за придбану електроенергію. Розрахунки відбуваються за добу до початку постачання.
У липні вже розпочалися перші оплати виробникам з ВДЕ. Готується до підписання ще декілька угод. Процес підготовки до укладання угоди займає в середньому тиждень.
Як повідомлялось, 25 квітня 2023 року НКРЕКП визначила процедуру входу та виходу об’єктів електроенергетики, яким встановлено «зелений» тариф, з балансуючої групи ДП «Гарантований покупець». Виробники з ВДЕ отримали ринкову альтернативу «зеленому» тарифу і при цьому зберегли можливість повернутись до балансуючої групи ДП «Гарантований покупець» із відновленням продажу виробленої електроенергії за «зеленим» тарифом.
На період виходу з балансуючої групи ДП «Гарантований покупець» вони мають можливість продавати електроенергію на вільному ринку на будь-яких умовах.