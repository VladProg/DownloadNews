Російські мільярдери, обтяжені міжнародними санкціями та через тиск з боку Путіна з вимогою репатріювати свої багатства, вивели активи на десятки мільярдів з країн Європи після вторгнення Москви в Україну.

Як передає Укрінформ, про це повідомляє Bloomberg.
"Російські мільярдери, які перебувають під тиском міжнародних санкцій та стикаються з тиском з боку президента Володимира Путіна, щоб повернути до РФ свої статки, вивели активи на десятки мільярдів з Європи після початку вторгнення в Україну", - йдеться у повідомленні.
Минулого місяця акціонери United Medical Group CY Plc та MD Medical Group Investments Plc, контрольованих магнатами Ігорем Шиловим та Марком Курцером, схвалили переїзд компаній з Кіпру до РФ.
Згідно з даними Bloomberg, це збільшить загальну вартість активів, що були переведені найбагатшими росіянами з лютого 2022 року, щонайменше до 50 млрд доларів.
Цей крок руйнує багаторічну практику російських мільярдерів зберігати свої активи в Європі, використовуючи сприятливі для інвесторів правові системи, можливість отримувати дивіденди в іноземній валюті та низькі податки
Тепер у найбагатших росіян залишається все менше місць для зберігання набутих статків, оскільки багато з них перебувають під санкціями США, Великої Британії чи ЄС.
«Зараз Росія здається меншим злом, ніж чужина», — сказала Наталя Кузнєцова, партнер компанії Business Solutions and Technologies, яка раніше працювала в РФ під брендом Deloitte.
Передислокація активів до РФ та країн, які Кремль вважає дружніми, таких як Об’єднані Арабські Емірати та Казахстан, почалася незабаром після вторгнення до України.
Серед перших переведень були сімейні холдинги мільярдера з виробництва добрив Андрія Гур’єва та сталеливарного магната Віктора Рашнікова зі Швейцарії та Кіпру до РФ. Пізніше пішли інші росіяни, зокрема мільярдер Ігор Алтушкін.
Як повідомлялося, російські олігархи відіграють значну роль у війні в Україні - щонайменше 81 людина з рейтингу журналу Forbes "200 найбагатших росіян" відкрито бере участь у постачаннях російській армії.