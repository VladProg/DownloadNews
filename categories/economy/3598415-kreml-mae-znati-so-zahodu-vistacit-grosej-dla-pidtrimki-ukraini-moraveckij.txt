Євросоюз, як і США, має виділити необхідні гроші для нормального функціонування України, а кремль повинен розуміти, що Захід матиме кошти на її підтримку.

Про це заявив журналістам глава польського уряду Матеуш Моравецький після завершення дводенного саміту Європейської ради у Брюсселі, передає Укрінформ.
“кремль має знати, що як США задекларували чергову багатомільярдну фінансову допомогу Україні на наступний рік, так і Євросоюз також допоможе, і цих грошей вистачить для функціонування української держави”, - заявив Моравецький.
Глава польського уряду наголосив, що він бачить значну роль Польщі у процесі виплати європейських коштів Україні, оскільки Єврокомісія намагається надати Києву кошти, але має бути згода усіх країн ЄС щодо механізму здійснення цих виплат.
Моравецький зазначив, що президент Єврокомісії Урсула фон дер Ляєн дослухалася також і до аргументів Польщі щодо фінансової допомоги Україні.
Він зауважив, що не повинно бути проблем із виділенням Брюсселем фінансової допомоги нашій країні.
Як повідомлялося, 20-21 жовтня у Брюсселі відбулася дводенна зустріч глав держав та урядів країн Євросоюзу, присвячена пошуку рішень для поточної енергетичної кризи, спровокованої діями російської федерації. У міжнародному блоці лідери країн ЄС також розглянули ситуацію в Україні та підтвердили готовність продовжувати підтримку в її боротьбі проти російського вторгнення.
До кінця року Євросоюз перерахує Україні транш макрофінансової допомоги в обсязі 9 млрд євро, але вже зараз лідери ЄС обмірковують, як забезпечити стабільне фінансування базових потреб України в обсязі 3-4 млрд євро на місяць, що здійснюватиметься разом із американськими партнерами та міжнародними фінансовими інституціями.