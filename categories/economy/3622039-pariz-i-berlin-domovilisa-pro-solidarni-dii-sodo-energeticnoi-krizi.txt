Франція і Німеччина домовилися про солідарні дії на тлі глобальної енергетичної кризи, спровокованої росією і її війною проти України.

Про конкретні заходи йдеться у Політичній декларації Франко-німецької солідарності, яку підписали в п’ятницю в Берліні глави уряді двох держав – Елізабет Борн і Олаф Шольц, передає кореспондент Укрінформу.
У документі зазначається, що «агресивна війна росії в Україні призвела до глобальної енергетичної кризи з безпрецедентним зростанням цін, що створює навантаження на наші економіки, особливо на найбільш уразливі верстви населення».
Франція та Німеччина зобов’язуються впроваджувати заходи взаємної підтримки, щоб гарантувати безпеку енергопостачання для своїх громадян і підприємств.
По-перше, що стосується поставок газу, Франція зміцнила та диверсифікувала свої поставки СПГ, збільшивши потужність існуючих СПГ-терміналів і встановивши плавучий СПГ-термінал у Гаврі, який буде працювати взимку 2023/2024. Німеччина також перебуває в процесі встановлення плавучих LNG-терміналів: два з них будуть розміщені у Вільгельмсгафені та Брунсбюттелі до кінця 2022/початку 2023 року; ще три будуть встановлені в Штаде, Лубміні та Вільгельмсгафені до кінця 2023 року. Крім того, Німеччина планує мати три наземні LNG-термінали.
З метою підтримки Німеччини та інших держав, зокрема в Центральній та Східній Європі, у зменшенні їхньої залежності від російського газу, Франція припинила імпорт газу з Німеччини і запровадила 14 жовтня 2022 року нову експортну потужність до Німеччини до 100 ГВт-год/день у межах технічної потужності французької мережі.
Протягом першого кварталу 2023 року планується підписання міжурядової угоди про створення механізму солідарності для постачання природного газу відповідно до європейського регламенту SoS.
Щодо поставок електроенергії, обидві країни наголошують на необхідності безперебійної роботи з’єднань. Також обидві країни підкреслюють важливу роль водню для досягнення кліматичної нейтральності та планують тісно співпрацювати в європейських та/або регіональних рамках щодо розвитку майбутньої водневої інфраструктури для Європи, включно з перспективою європейської водневої магістралі.
Франція та Німеччина повторили про свою відданість досягнення кліматичної нейтральності до 2050 та 2045 років відповідно, а також про свою рішучість зменшити свою залежність від викопного палива.
Обидві країни вітають пропозиції Європейської комісії щодо зниження цін на електроенергію, прийняті 30 вересня, і працюють над швидким впровадженням на національному рівні. Вони вважають, що необхідна додаткова робота з огляду на потенційні заходи, які слід вжити для зниження цін на енергоносії без шкоди для безпеки постачання, збільшення попиту на газ або нормування, і більш інтенсивно співпрацюватимуть в обговореннях на європейському рівні.
Як відомо, Європа відчуває проблеми із поставками енергоносіїв через раптове зменшення потоків з рф, яка раніше забезпечувала близько 40% поставок газу до Європейського Союзу.