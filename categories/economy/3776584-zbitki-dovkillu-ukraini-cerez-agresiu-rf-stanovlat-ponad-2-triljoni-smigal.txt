Теракт Росії на Каховській греблі став наймасштабнішим актом екоциду за останні 70 років. За даними Міндовкілля, загальні збитки довкіллю України через агресію РФ становлять понад ₴2 трильйони.

Про це повідомив Прем’єр-міністр Денис Шмигаль у своєму виступі на міжнародному форумі «United for Justice. United for Nature», інформує пресслужба Кабміну.
«Теракт Росії на Каховській греблі став наймасштабнішим актом екоциду за останні 70 років. За даними Міндовкілля, загальні збитки лише від цього теракту перевищують 146 млрд грн (3,8 млрд євро). Без води опинилися зрошувальні системи сільгоспугідь, на яких вирощувалося близько 2 млн тонн зерна на рік. Це 70% від експортованого Україною зерна до Африки у 2022 році», — сказав Шмигаль.
Також він повідомив, що за інформацією Міністерства захисту довкілля України, загальні збитки довкіллю внаслідок російської агресії сьогодні складають понад 2 трлн гривень, або 55,6 млрд євро. За його словами, половина з цих збитків — через забруднення повітря від лісових пожеж, ракетні атаки, горіння нафтопродуктів. Забруднення земель — понад 980 млрд грн, водойм — 60 млрд грн.

Відео: телеграм-канал Премʼєр-міністра України
Прем’єр-міністр наголосив, що РФ щодня нищить людей, українські підприємства й інфраструктуру, довкілля, повітря, землі, ліси та водойми.
За словами Шмигаля, потенційно замінованими вважаються понад 174 тисячі квадратних кілометрів території України. Понад 3 млн га лісу уражено війною. Прем'єр відзначив важливість компенсації збитків коштом конфіскованих російських активів.
«На Саміті Ради Європи у Рейк’явіку запроваджений Міжнародний реєстр збитків унаслідок війни, який також містить і екологічну складову. Це перший елемент компенсаційного механізму. Загалом він матиме три складові: реєстр збитків, комісія з розгляду заяв і компенсаційний фонд. Важливо, щоб фонд наповнювався саме коштом конфіскованих російських активів. Тоді принцип «Росія заплатить» буде втілений у життя», — зауважив Шмигаль.
Зазначається, що Україна продовжує підраховувати та верифікувати збитки, завдані довкіллю війною. Саме для цього, за словами Прем’єр-міністра, в межах Формули миру Президента Володимира Зеленського діє Міжнародна робоча група щодо екологічних наслідків війни. Першим результатом цієї групи, на його думку, має стати проєкт екологічного договору, що створить умови для надійного захисту довкілля, припинення екоциду та виплати репарацій.
«Це потрібно не лише Україні, це потрібно світові. Щоб убезпечити людство від глобальної катастрофи, щоб запобігти новим актам агресії та цілеспрямованим руйнуванням природного середовища», — підкреслив Шмигаль.
Як повідомляв Укрінформ, уночі 6 червня російська армія підірвала греблю Каховської ГЕС. За фактом підриву правоохоронці розпочали розслідування за статтею про екоцид. В Укргідроенерго заявили, що Каховська ГЕС повністю зруйнована і відновленню не підлягає.