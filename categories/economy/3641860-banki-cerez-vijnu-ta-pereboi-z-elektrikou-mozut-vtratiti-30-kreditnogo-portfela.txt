За прогнозом НБУ, банки в разі продовження обстрілів рф і тривалого збереження проблем в енергетиці можуть втратити близько 30% кредитного портфеля.

Про це під час пресбрифінгу щодо звіту про фінансову стабільність сказала директорка департаменту фінансової стабільності Національного банку Первін Дадашова, повідомляє кореспондент Укрінформу.
"Ми можемо підтвердити наші оцінки втрат, які ми робили ще у червні, тобто банки навіть у разі збереження поточних умов, навіть без їх погіршення мають зазнати втрати понад 20% кредитного портфеля. Однак продовження обстрілів, продовження перебоїв з електропостчанням, на жаль, погіршує наші оцінки. За таких обставин і за умов, що вони (перебої - ред.) будуть зберігатись тривалий час, ми вже говоримо, що загальні втрати банків від кредитного ризику сягатимуть 30%", - сказала Дадашова.
У Нацбанку зазначили, що відключення електроенергії - новий виклик для безперебійної роботи банків; додаткові операційні збитки для налагодження роботи в цих умовах перевищать 300 млн грн.
Як повідомляв Укрінформ, за січень - листопад 2022 року чистий прибуток банківської системи становить 19,4 млрд грн.