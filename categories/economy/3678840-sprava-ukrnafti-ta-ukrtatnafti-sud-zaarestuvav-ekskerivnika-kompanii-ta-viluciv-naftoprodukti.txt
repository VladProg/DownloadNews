Суд за несплату акцизного податку заарештував колишнього керівника нафтопереробної компанії та вилучив нафтопродуктів на майже 800 млн грн.

Як передає Укрінформ, про це Офіс генерального прокурора повідомляє у Телеграмі.
За процесуального керівництва Офісу генпрокурора здійснюється розслідування у кримінальному провадженні за підозрою виконувача обов’язків першого заступника голови правління та головного бухгалтера нафтопереробної компанії в умисному ухиленні від сплати акцизного податку на 605,9 млн грн (ч. 3 ст. 212 Кримінального кодексу України).
Під час санкціонованих обшуків в Одеській та Черкаській областях за місцем зберігання приватними підприємствами нафтопродуктів вилучено понад 16 тис. тонн нафти та пального орієнтовною вартістю майже 800 млн грн.
За даними слідства, вилучена продукція належить цій нафтопереробній компанії. Нафтопродукти реалізовувалися підприємствами - ліцензійними зберігачами без сплати податку.
«У ході розслідування екскерівнику нафтопереробної компанії, 43% власності на яку належить державі, обрано запобіжний захід - 199 млн грн застави. У зв’язку з несплатою підозрюваним цих коштів на підставі клопотання прокурора слідчим суддею йому змінено запобіжний захід із застави на тримання під вартою у залі судового засідання», - йдеться в повідомленні.
За інформацією Бюро економічної безпеки, було вилучено бензин і дизельне пальне, що належали «Укрнафті» та «Укртатнафті».
Як повідомлялося, що БЕБ та СБУ викрили колишніх менеджерів «Укрнафти» та «Укртатнафти» у привласненні 40 млрд гривень. У рамках розслідування справи відбулися обшуки. Детективи БЕБ повідомили про підозру в ухиленні від сплати податків в особливо великих розмірах колишньому керівнику та головному бухгалтеру компанії. Колишній директор ПАТ «Укртатнафта» наразі перебуває під вартою.
Правоохоронці продовжують активні слідчі дії у межах кримінальних проваджень, встановлюють всі обставини протиправної діяльності колишніх керівників цих компаній.
З метою якнайшвидшого надходження коштів до державного бюджету детективи БЕБ вже забезпечили відшкодувати завданих державі збитків: за одним з епізодів протиправної діяльності ПАТ «Укртатнафта» здійснило перерахування коштів до бюджету декількома платежами у загальній сумі 531 млн грн.
Досудове розслідування у кримінальному проваджені за ознаками кримінальних правопорушень, передбачених ч. 5 ст. 191, ч. 1 ст. 205-1, ч. 3 ст. 212 КК України здійснюють детективи Бюро економічної безпеки України у співпраці зі співробітниками СБУ та процесуального керівництва прокурорів Офісу Генерального прокурора.
Як повідомляв Укрінформ, за матеріалами Служби безпеки України суд арештував все нерухоме майно однієї з текстильних компаній на Чернігівщині. Кінцевим бенефіціаром підприємства є російський бізнесмен, який працює на військово-промисловий комплекс рф.
Фото: gp.gov.ua