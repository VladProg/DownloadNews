Державний бюджет на 2024 рік відрізняється від усіх попередніх новим принципом: кожна зароблена в Україні гривня піде на Перемогу.

Як передає Укрінформ, про це заявила голова Комітету Верховної Ради з питань бюджету Роксолана Підласа (фракція "Слуга народу") в ефірі Українського радіо.
"Він відрізняється від попередніх, навіть воєнних бюджетів. Цьогоріч ми нарешті до бюджету заклали принцип: кожна зароблена в Україні гривня – на Перемогу. Тому одна з найбільших його відмінностей від кошторисів 2022-23 років – це суттєве скорочення видатків на інфраструктуру та будівництво. Це те, що від нас вимагає суспільство, в тому числі, й на акціях протесту", - сказала Підласа.
Усі непередбачувані капітальні видатки, навіть обслуговування доріг, згідно з державним кошторисом, у 2024 році належить фінансувати з резервного фонду за рішенням уряду. "Контроль над тими дорогами, які є пріоритетними для військових, дорогами, якими перевозять поранених, якими їде техніка ми повністю передаємо Кабінету Міністрів, щоб він прозоро і колективно ухвалював рішення про те, які інфраструктурні видатки абсолютно необхідні", - розповіла голова бюджетного комітету ВР.
Підласа відзначила, що витрати на оборону станом на 2024 рік становлять більше половини всіх видатків і 22% ВВП. Все решта потрапляє в площину дефіциту бюджету.
"Тобто пенсії, зарплати лікарям, зарплати вчителям – все це ми будемо фінансувати фактично в борг. І звичайно, коли ми позичаємо кошти у ЄС або МВФ, ми не готові розбазарювати їх на якісь політичні проєкти. Тому в бюджеті-2024 цього немає", - пояснила вона.
На запитання, чи передбачені у нас "плани А, В, С", якщо, приміром, буде затягування в Конгресі США розгляду питання про виділення Україні нового пакета військової допомоги, Підласа відповіла: "Я погоджуюся з міністром фінансів у тому, що це буде катастрофа для українського бюджету. Наразі у нас є підтвердження фінансування від МВФ. На цьому тижні проходить технічна місія, яка оцінює виконання Україною всіх умов для перерахунку наступного траншу і для продовження програми співпраці. Ми очікуємо, що в 2024 році ми зможемо отримати від МВФ 5 мільярдів 400 мільйонів доларів. Від урядів Канади і Японії ми очікуємо отримати 2 мільярди 700 мільйонів, а решту потреб мають закрити ЄС та США. Питання навіть не тільки в США. ЄС ухвалив пакет допомоги Україні на 4 роки на 50 мільярдів. Але існує невелика проблема з цим. Тому що пряма бюджетна підтримка з цього пакету складає лише 39 мільярдів євро. А якщо поділити її на 4 роки, то виходить 9 мільярдів 750 мільйонів на рік. Це вдвічі менше, ніж нам давали в 2023 році, і це вдвічі менше, ніж ми потребуємо в наступному році. Тому уряд буде вести переговори про те, щоб у 2024 році взяти більшу суму з цієї підтримки... Уряд докладає всіх зусиль, щоб допомога надійшла і від ЄС, і від США", - зазначила Підласа.
Щодо ухвалення закону про "військовий" ПДФО, голова бюджетного комітету ВР висловила думку, що це "не тільки вимушений, а й правильний крок". "Тому що з 2021 році надходження військового ПДФО, того, який держава сплачує за військовослужбовців, збільшилися у 7,6 раза. Звичайний податок на ПДФО також насправді зріс. У 2024 році, за нашим прогнозом, ми отримаємо 237 мільярдів гривень звичайного ПДФО. А у 2021 році було лише 212 мільярдів гривень", - резюмувала парламентарка.
Як повідомляв Укрінформ, Верховна Рада ухвалила у другому читанні та в цілому законопроєкт №10000 "Про Державний бюджет України на 2024 рік".