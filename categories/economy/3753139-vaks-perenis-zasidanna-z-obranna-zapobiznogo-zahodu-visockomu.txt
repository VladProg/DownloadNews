Вищий антикорупційний суд переніс засідання із обрання запобіжного заходу першому заступнику міністра аграрної політики Тарасу Висоцькому на 29 серпня.

Про це поінформував суддя ВАКС, передає кореспондент Укрінформу.
«Наступна дата засідання – це 29 серпня на 9-ту годину ранку», - сказав суддя.
Представник обвинувачення заявив, що він вважає, що підозра більш ніж обґрунтована і підтверджується низкою доказів.

«Якщо слідчий суддя погодиться і сприйме наші доводи запобіжного заходу у вигляді тримання під вартою, у такій ситуації обов’язково має бути визначений і розмір застави. Зважаючи на обставини цієї справи, зокрема, на розмір завданої, на нашу думку, шкоди державі, а це – більше 63 мільйонів гривень, на посаду, на ті ризики, які існують у цьому кримінальному провадженні тощо, ми вважаємо, що є причини говорити про призначення застави у розмірі 1862 прожиткових мінімуми для працездатних осіб, що становить 4 мільйони 997 тисяч 608 гривень», - сказав прокурор САП.
Як повідомлялося, правоохоронці оголосили підозри першому заступнику міністра аграрної політики та продовольства і колишньому заступнику міністра економіки за зловживання на суму понад 62 млн грн під час закупівлі продуктів як гуманітарної допомоги.
У Міністерстві аграрної політики відкинули звинувачення, висунуті Національним антикорупційним бюро першому заступникові міністра Тарасу Висоцькому.