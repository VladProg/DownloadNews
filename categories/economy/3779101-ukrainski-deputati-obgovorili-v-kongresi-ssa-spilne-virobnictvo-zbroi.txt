Перспективи спільного українсько-американського виробництва зброї, в тому числі побудова на території України нових військово-промислових потужностей, стали одними з ключових тем зустрічей українських парламентаріїв у Конгресі США.

Про це повідомили в четвер у Вашингтоні представники делегації Верховної Ради України, передає власний кореспондент Укрінформу.
«Так, це, власне, одна з наших цілей і один із наших меседжів до Сполучених Штатів»,- зауважив заступник голови Комітеті з питань нацбезпеки, оборони та розвідки Верховної Ради Єгор Чернєв.
Таким чином він відповів на запитання Укрінформу, чи обговорювалися конкретні спільні проєкти побудови в Україні заводів з виробництва озброєння.
У цьому контексті Чернєв нагадав про форум оборонних індустрій, який відбувся в Києві наприкінці вересня за участю представників оборонної промисловості з усього світу.
«Власне, це був перший крок до співпраці з різними галузями промисловості і, перш за все, з оборонною промисловістю США», - додав Чернєв.
Глава фракції «Голос» у Верховній Раді Олександра Устинова, зі свого боку зауважила, що для України наразі існує критична потреба створити спільне з партнерами виробництво озброєнь. Вона зазначила, що поки не може за об’єктивних причин деталізувати, про що йшлося під час зустрічей у Конгресі. Водночас, вона підтвердила, що обговорюється виробництво різних видів зброї.
Як повідомляв Укрінформ, у першому Форумі оборонних індустрій у Києві узяли участь 252 компанії з понад 30 країн.