МАГАТЕ розчароване повільним прогресом у створенні захищеної зони довкола Запорізької АЕС.

Як повідомляє Укрінформ, про це під час виступу у Вашингтоні заявив генеральний директор МАГАТЕ Рафаель Гроссі, пише CNN.

За його словами, повільне просування у цьому питанні “дуже розчаровує”. “Для мене необхідність створення захисної зони довкола АЕС - абсолютно очевидна. Як взагалі можна обстрілювати атомну електростанцію”, - наголосив Гроссі.

Він додав, що затримання російськими окупантами двох співробітників ЗАЕС викликає “глибоке занепокоєння”.

Як повідомлялося, ЗАЕС, найбільша атомна станція в Європі, з 4 березня захоплена російськими військовими. Загарбники розміщують на майданчику станції військову техніку та боєприпаси, обстрілюють прилеглу територію і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.

Крім того, загарбники викрадають і катують працівників ЗАЕС. Зокрема, 10 жовтня росіяни викрали заступника генерального директора Запорізької атомної електростанції Валерія Мартинюка, а 30 вересня - гендиректора ЗАЕС Ігоря Мурашова. Останній був звільнений з полону 3 жовтня.

17 жовтня росіяни затримали та вивезли в невідомому напрямку начальника служби інформаційних технологій Запорізької АЕС Олега Костюкова та помічника генерального директора станції Олега Ошеку.

Аби зберегти цілісність приміщень Запорізької АЕС, МАГАТЕ веде перемовини з Україною та рф стосовно узгодження безпекової зони довкола станції.