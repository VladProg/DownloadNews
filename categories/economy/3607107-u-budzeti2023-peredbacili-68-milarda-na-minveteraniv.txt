У Державному бюджеті на 2023 рік 6 млрд 838,6 млн грн закладено на фінансування державної ветеранської політики в Україні.

Як передає Укрінформ, про це повідомляє пресслужба Міністерства у справах ветеранів.

"Пріоритетом є виділення 5,5 млрд грн на забезпечення житлом ветеранів війни, членів родин загиблих захисників і захисниць, які захищали незалежність, суверенітет та територіальну цілісність України. При цьому видатки за бюджетною програмою 1511040 (постанова № 719) складають 1 733 939,2 тисячі гривень, за бюджетною програмою 1511050 (постанова № 280) – 3 264 682,4 тисячі гривень", - йдеться у повідомленні.

Зазначається, що сума закладених коштів забезпечить виконання державних зобов’язань перед 2 843 особами, зокрема тими, які захищали Україну та залишились без житла внаслідок збройної агресії рф.

Також у Держбюджеті на 2023 рік 540 млн грн передбачено на виконання програм Мінветеранів з надання послуг із психологічної реабілітації захисників і захисниць, членів їхніх сімей та родин полеглих воїнів, професійної адаптації, санаторно-курортного лікування, розвитку спорту ветеранів війни.

Зокрема 324 млн грн закладено на виплату одноразової грошової допомоги у разі загибелі або інвалідності.

Крім того, 245 млн грн передбачено на реалізацію програм підтримки ветеранів державною установою «Український ветеранський фонд», 65 млн грн – на будівництво і утримання Національного військового меморіального кладовища, 20 млн грн – для «Єдиного державного реєстру ветеранів війни» та інших сервісів Мінветеранів.

Як повідомляв Укрінформ, 3 листопада Верховна Рада ухвалила в другому читанні державний бюджет на 2023 рік. Відповідний документ підтримали 295 парламентаріїв.