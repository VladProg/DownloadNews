Розвиток переробної галузі має бути новою економічною філософією України, тому що саме вона дає високий відсоток доданої вартості. Зараз частка переробної галузі у ВВП України становить 10,3%.

Про це сказала перший віцепрем’єр-міністр – міністр економіки України Юлія Свириденко під час Регіонального економічного форуму, повідомляє Укрінформ із посиланням на пресслужбу міністерства.
«Україна, на жаль, завжди була недоінвестована, і в цьому стані ми прийшли на початок війни... У фокусі зараз – підтримка малого і середнього бізнесу шляхом дерегуляції, державної підтримки, гармонізації законодавства з ЄС», - зазначила Свириденко під час дискусійної панелі.
Зокрема, у проєкті бюджету-2024 закладено стимули відновлення економіки: майже 30 млрд грн на програми підтримки українського бізнесу.
Також Свириденко наголосила, що для сталого економічного зростання Україна має з країни, яка експортує сировину, перетворитися на експортера готової продукції.
«Ми повинні розвивати переробну промисловість – переробка має бути новою економічною філософією України, тому що саме переробна промисловість дає високий відсоток доданої вартості. Зараз частка переробної галузі у ВВП України становить 10,3%. Тоді як у наших сусідів у рази більше: Польща – 17,3%, Туреччина – 22%, Словаччина – 19,1%. При цьому, орієнтир Організації економічного співробітництва та розвитку (ОЕСР) для України становить 20-25%», - додала Свириденко.
Крім підтримки підприємництва на внутрішньому ринку, уряд також орієнтований на підтримку експорту – для цього нарощує спроможності Українського експортно-кредитного агентства. Додаткове фінансування дасть можливість підтримати 2 млрд дол. експорту протягом 1-3 років.
Крім того, уряд працює над механізмом перестрахування для гарантій, які надає ЕКА. Це створює додаткові можливості для страхування нових клієнтів.
Як повідомлялось, Мінекономіки продовжує будувати систему для доступу українських та міжнародних інвесторів до страхування різних видів воєнних ризиків при веденні бізнесу в Україні. Серед донорів – уряди країн G7, G19 та Європейська комісія, а також Трастові фонди міжнародних фінансових організацій, цільові фонди IFI/DFI та експертно-кредитні агентства.