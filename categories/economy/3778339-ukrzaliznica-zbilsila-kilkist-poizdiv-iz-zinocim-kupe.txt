АТ «Укрзалізниця» масштабує пілотний проєкт жіночих купе у пасажирських поїздах - з 15 листопада вони стануть доступні ще в 4 поїздах.

Про це повідомляє УЗ у Фейсбуці, передає Укрінформ.
Зокрема, жіночі купе з'являться у поїзда №17/18 Харків – Ужгород, №29/30 Київ – Ужгород, №3/4 Запоріжжя – Ужгород, №26/236 Одеса – Рахів.
️Зазначається, що квитки у жіночі купе можна придбати у застосунку Укрзалізниці з 27 жовтня впродовж 20 діб. Місця як і раніше маркуватимуться в застосунку, а посадка до таких купе буде відкрита тільки жінкам та дітям до 5 років включно.
Вартість проїзду в жіночих купе не відрізняється від стандартної у вагонах аналогічного класу того ж поїзда.
«Наш пілотний проєкт із жіночими купе продемонстрував, що ця послуга зараз потрібна та актуальна. У середньому такі купе заповнюються на 93%. За 4 місяці ми реалізували вже 25 тис. квитків. Тому, як і обіцяли, збільшуємо кількість поїздів, де буде доступна ця послуга. Обирали «довгі» рейси, де подорожує багато жінок із дітьми, а також підключили до проєкту нові напрямки: Одесу, Запоріжжя, Івано-Франківськ, Рахів», – зазначив голова правління АТ «Укрзалізниця» Євген Лященко.
Як повідомлялося, жіночі купе функціонують з літа 2023 року в 4 пасажирських поїздах: №81/82 Київ – Ужгород, №41/42 Дніпро – Трускавець, №75/76 Київ – Кривий Ріг, №15/16 Харків – Ясіня.