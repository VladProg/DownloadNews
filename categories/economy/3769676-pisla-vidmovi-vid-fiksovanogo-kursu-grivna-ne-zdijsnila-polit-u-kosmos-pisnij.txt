Після переходу від фіксованого курсу до керованої гнучкості обмінного курсу коливання будуть, але в обидва боки і дуже несуттєві.

Як передає Укрінформ, про це повідомив голова Національного банку Андрій Пишний у Фейсбуці.
"Після відмови від фіксованого курсу гривня не здійснила "політ у космос", який пророкували російські ІПСО. А якщо врахувати, що ще вчора (2 жовтня - ред.) курс продажу валюти на міжбанку був близьким до 36,9 грн/дол. (офіційний курс + 1%), то вона навіть дещо зміцнилася. Якщо бути точним – до 36,5901 грн/дол. Так, це вище ніж офіційний курс, який діяв учора (2 жовтня - ред.), але лише на 0,06%", - повідомив Пишний.
Він зазначив, що зростання попиту на ринку є очікуваним. Природно, що валютний ринок намагається протестувати рішучість НБУ. НБУ продав стільки, скільки потрібно, щоб задовольнити цей попит. І це ще раз підтверджує той факт, що у регулятора нас немає "червоних ліній" у частині інтервенцій.
"Наша мета – зберегти курсову стійкість. Переконаний, що, коли ринок зрозуміє, що НБУ не планує відпускати гривню у вільне плавання, інтервенції поступово стабілізуються. Коливання курсу будуть, але в обидва боки і дуже несуттєві.
Натомість учасники ринку зможуть поступово пригадати, як це працювати за нормальних умов, а фінансова система та економіка – ліпше адаптуватися до зовнішніх і внутрішніх шоків", - зазначив Пишний.
Як повідомлялось, Національний банк України з 3 жовтня 2023 року перейшов до режиму керованої гнучкості обмінного курсу. Нацбанк запевнив, що не відпускає курс у "вільне плавання"; регулятор і далі контролюватиме ситуацію на міжбанківському валютному ринку.