Європейський Союз має намір зробити виняток для Угорщини в останньому пакеті санкцій проти Росії, щоб дозволити імпорт товарів і послуг для обслуговування метро у Будапешті.

Як передає Укрінформ, про це повідомляє Bloomberg.
У документах, з якими ознайомилося видання, підтримані у середу державами-членами ЄС санкції передбачають відступ від кількох позицій. Зокрема, це стосуватиметься транзиту захисного скла, певних типів машин та деяких клапанів, надання відповідної технічної допомоги.
В одному з документів зазначається, що підсанкційні запчастини потрібні для роботи третьої лінії метро угорської столиці.
Вагони будапештського метрополітену обслуговує російська фірма ВАТ «Метровагонмаш». У 2017 році фірма відремонтувала застарілу рухому частину третьої лінії метро, проте на початку 2023 року повідомлялося, що чверть з них не працює через проблеми з якістю.
«Метровагонмаш» потрапила під санкції США на початку цього року.
В іншому переліку звільнених від санкцій товарів телефонні апарати, сигнальні пристрої – дзвінки та індикаторні панелі – а також вагони метро і трамваї. Загалом товари, що підпадають під приблизно 14 тарифних кодів, можуть бути дозволені для імпорту або передачі до Угорщини через Росію.
Угорщина була однією з останніх держав-членів ЄС, які підтримали 11-й пакет санкцій, що включає заборону транзиту багатьох товарів через Росію до третіх країн.
Пакет санкцій потребує офіційного підписання європейськими країнами для набуття чинності.
Як повідомляв Укрінформ, посли Європейського Союзу 21 червня погодили 11-й пакет санкцій проти Росії.