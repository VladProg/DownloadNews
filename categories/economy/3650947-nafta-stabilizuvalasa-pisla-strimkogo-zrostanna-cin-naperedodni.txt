Ціни на нафту стабільні на торгах у четвер, 12 січня, після впевненого зростання за підсумками попередньої сесії, незважаючи на несподіване збільшення запасів у США.

Як передає Укрінформ, про це повідомляє enkorr.
Вартість березневих ф'ючерсів на сорт Brent на лондонській біржі ICE Futures становить $82,7 за барель, що на $0,03 (0,04%) вище за ціну на закриття попередньої сесії. За підсумками торгів у середу ці контракти здорожчали на $2,57 (3,2%), до $82,67 за барель.
Ціна ф'ючерсів на нафту WTI на лютий на електронних торгах Нью-Йоркської товарної біржі (NYMEX) збільшилася на $0,02 (0,03%), до $77,43 за барель. На час закриття попередніх торгів вартість цих контрактів підвищилася на $2,29 (3,1%), до $77,41 за барель.
Комерційні запаси нафти у США минулого тижня збільшилися на 18,96 млн барелів – до 439,61 млн барелів, повідомило в середу Міненерго країни. Експерти, опитані агентством Bloomberg, в середньому очікували їх зниження на 2 млн барелів, респонденти S&P Global Commodity Insights – на 500 тис. барелів.
Збільшення запасів нафти, ймовірно, зумовлене тимчасовим скороченням виробництва американськими НПЗ наприкінці минулого місяця через морози, зазначає Market Watch. Поточний рівень запасів приблизно на 1% вищий за середнє значення на п'ять років.
Підтримку ринку надає оптимізм трейдерів щодо перспектив попиту на паливо в КНР. Як зазначає агентство Bloomberg, китайські компанії активно закуповують нафту перед тривалими святами з нагоди Нового року за місячним календарем, які цього разу припадають на кінець січня.
«Інвестори більше фокусуються на глобальній картині попиту, ніж на даних про запаси енергоносіїв. Основну увагу спрямовано на Китай, який, ймовірно, буде головним двигуном зростання споживання нафти у першому кварталі», – зазначив портфельний керуючий Tortoise Браян Кессенс.