Укргазвидобування пробурило розвідувальну свердловину, добовий дебіт якої перевищив 460 тис. кубометрів газу на добу.

Як передає Укрінформ, про це повідомляє пресслужба НАК «Нафтогаз України».
«Це одна з потужних свердловин, які Укргазвидобування запустило в березні цього року. Її добовий дебіт сягнув понад 460 тис. кубометрів газу на добу. Вона має найвищі показники видобутку серед свердловин, які компанія ввела в експлуатацію протягом останніх 2,5 року. Це важливе досягнення для нас», – сказав очільник Нафтогазу Олексій Чернишов.
Зазначається, що успіх став можливим завдяки сучасним підходам до обробки геологічної інформації, зокрема матеріалів 3D сейсморозвідки, що дало змогу ідентифікувати раніше не розвіданий поклад і визначити оптимальну точку для буріння.
«Це спільне досягнення наших геологів і буровиків, які виконали свою роботу на найвищому рівні. В надскладних умовах воєнного стану ми робимо все, щоб Україна змогла вже наступного опалювального сезону відмовитися від імпорту газу», – додав т.в.о. генерального директора Укргазвидобування Олег Толмачев.
Як повідомлялося, в березні 2023 року Група Нафтогаз ввела в експлуатацію іншу свердловину з високим дебітом.
НАК "Нафтогаз України" має намір наростити видобуток газу у 2023 році на 1 млрд кубометрів, щоб сукупний обсяг видобутку підприємств країни наблизився до 19 млрд кубометрів.
Фото: Нафтогаз