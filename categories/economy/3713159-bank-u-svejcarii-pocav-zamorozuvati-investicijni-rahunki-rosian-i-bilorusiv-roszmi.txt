Один із найбільших швейцарських банків Julius Baer повідомив своїх російських і білоруських клієнтів про заморожування їхніх інвестиційних рахунків через вимоги європейського депозитарію Euroclear.

Як передає Укрінформ, банк підтвердив російському Forbes розсилку повідомлень своїм клієнтам з Росії та Білорусі.
Зазначається, що швейцарський банк Julius Baer розіслав російським клієнтам повідомлення, що їхні інвестиційні рахунки будуть ізольовані від інших активів, а операції з цих інвестиційних рахунків заморожені.
Згідно з повідомленням Main Partner Trust, яка надає юридичні та консалтингові послуги на Кіпрі, листи були надіслані клієнтам у понеділок.
У листі до клієнтів, які є в розпорядженні Forbes, банк посилається на вимогу міжнародного депозитарію Euroclear ізолювати рахунки росіян та білорусів у рамках санкційного законодавства. «Euroclear вимагає виділити цінні папери, що зберігаються в Euroclear, і кошти, отримані від цих цінних паперів, на спеціальні рахунки в Euroclear», - йдеться у листі.
Голова відділу корпоративних комунікацій банку Julius Baer Ян Вондер Мюль підтвердив Forbes інформацію про те, що інвестиційні рахунки росіян будуть ізольовані через вимоги Euroclear.
Julius Baer інформує клієнтів, що продаж цінних паперів, які зберігаються в Euroclear, тимчасово припинено, а купівля нових паперів неможлива. Грошові надходження від продажу акцій та облігацій, купонні та дивідендні виплати зберігатимуться на окремих рахунках. У листі зазначено, що рахунки мають обмежений доступ і клієнти не можуть розпоряджатися ними.
У листах російським та білоруським клієнтам зазначено, що ці заходи набувають чинності негайно. «Вони забезпечують дотримання банком санкцій, а також захищають ваші інтереси, зменшуючи потенційну схильність до відповідних обмежень», — зазначено в листі банку.
Для цінних паперів, що зберігаються в Euroclear, ці заходи означають фактично заморожування, пояснила директорка Main Partner Trust Альона Сахарова. При цьому йдеться тільки про активи, що обліковуються в Euroclear. Цінні папери громадян РФ і РБ, які зберігаються в інших депозитаріях, поки що не підпадають під вищезазначені заходи.
Вимога щодо ізоляції активів росіян і громадян Білорусі не поширюється на тих, хто має громадянство в ЄС, Європейській економічній зоні або Швейцарії. Банк також не буде відокремлювати рахунки, якщо клієнт — фізична особа має посвідку на постійне або тимчасове проживання в ЄС, ЄЕЗ або Швейцарії.
За словами джерел видання на банківському ринку, Julius Baer — не перший швейцарський банк, який застосовує посилений комплаєнс щодо російських і білоруських клієнтів. Зокрема, співрозмовник Forbes заявляє, що Credit Suisse і UBS «почали активно всіх трясти ще наприкінці минулого року» після того, як керівники банків провели збори з представниками місцевого регулятора.
Рішення про заморожування активів росіян Julius Baer ухвалив після повідомлення від Euroclear у квітні 2023 року з вимогою про дотримання санкційних обмежень проти громадян Росії та Білорусії, йдеться у листі клієнтам.
Як повідомлялося, у Швейцарії зберігається активів центробанку рф на 7,4 мільярда франків.