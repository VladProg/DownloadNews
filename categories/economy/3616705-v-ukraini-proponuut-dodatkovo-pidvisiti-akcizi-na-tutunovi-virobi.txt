Громадські організації пропонують додатково одноразово підвищити акцизи на тютюнові вироби до рівня інфляції.

Про це під час брифінгу в медіацентрі Україна – Укрінформ заявив виконавчий директор ГО Центру громадянського представництва «Життя» Дмитро Купира.

«3 огляду на інфляцію в Україні, яка становить 31%, у 2022 році внаслідок повномасштабної війни доцільним є додаткове одноразове підвищення акцизу на тютюнові вироби до рівня інфляції. Згідно з чинним планом підвищення акцизів, так званого 7-річного плану, на тютюнові вироби акциз щороку зростає на 20%. Наша ідея полягає в тому, щоб підняти сумарний акциз у 2023 році до рівня інфляції, тобто 20% планових, плюс 10% чи 11%, щоб досягнути цього рівня інфляції», – зазначив Купира.
За розрахунками фахівців Світового банку, підвищення тютюнових акцизів, коли ціна за пачку сигарет зростає на 10%, сприяє зниженню споживання тютюнової продукції на 6-8% у державах з низьким та середнім рівнем доходу, до переліку яких входить Україна.

За даними Державної податкової служби України, за попередні 6 місяців (травень-жовтень 2022 року) надходження від акцизів на тютюнові вироби на 1,7 млрд грн більше за аналогічний період у 2021-му - 37,5 млрд грн проти 35,8 млрд грн відповідно.

«Зростання надходжень від акцизів на тютюнові виробів - це виграшна політика як для здоровʼя громадян, так і для уряду. Громадяни менше вживають шкідливу тютюнову продукцію через зниження цінової доступності, а бюджет отримує додаткові надходження завдяки підвищенню акцизів», - підкреслив керівник аналітичного напряму мережі захисту національних інтересів ANTS Ілля Несходовський.
Як повідомлялося, у 2021 році загальні акцизні збори державного бюджету від акцизів на тютюнові вироби зросли на 16% і досягли 63,5 млрд грн, згідно з даними Держказначейства. Такі надходження на 8,8 млрд грн більші, ніж у 2020 році та на 1,6 млрд грн перевищили план Міністерства фінансів України.