Голова правління НЕК "Укренерго" Володимир Кудрицький заявив, що ситуація в українській енергосистемі серйозна, але вона зберігає керованість, енергетики роблять усе можливе, щоб відновити енергопостачання.

Про це він написав у Фейсбуці, передає Укрінформ.

"Ситуація серйозна, найсерйозніша за всю історію, але ми зберігаємо керованість системою. Ворог знову вразив українську енергомережу - під вогнем опинилися об’єкти по всій країні... Атака здійснена з цинічним розрахунком — в момент початку пікового споживання, щоб енергетикам було важче впоратися з навантаженням", - зазначив Кудрицький.
За його словами, енергетики вже відновлюють об’єкти, проводять ремонтні роботи, щоб забезпечити електропостачання.
Водночас Кудрицький наголосив, що ситуація серйозна, і закликав громадян зробити запаси води, заряджати акумулятори і мобільні телефони.
"Це дасть нам час робити свою роботу: задіювати резервні схеми заживлення тримати баланс в енергомережі", - зазначив він
Водночас голова Укрнерго наголосив, що немає жодної країни в світі, яка могла б підготуватися до ракетних атак на енергосистему такого масштабу, та водночас висловив упевненість, що "ми вистоїмо".
Як повідомлялося, 15 листопада росія завдала масованого ракетного удару по Україні.
Президент Володимир Зеленський заявив, що внаслідок атаки 10 млн громадян залишились без електропостачання, кілька атомних блоків на двох АЕС відключені.