Країни Європейського Союзу на рівні послів дійшли загальної згоди щодо змісту чергового пакету санкцій проти російської федерації, запропонованого минулого тижня президентом Єврокомісії, який також передбачає обмеження ціни на російську нафту.

Про це повідомляє в вівторок європейське видання POLITICO із посилання одразу на сімох європейських дипломатів, передає Укрінформ.
«Посли країн Євросоюзу досягли загальної угоди щодо нових санкцій, пов’язаних з війною володимира путіна з Україною, які включають обмеження цін на російську нафту»,- зазначається в повідомленні.
Йдеться про так званий «восьмий пакет» санкцій ЄС проти росії, запропонований главою Єврокомісії Урсулою фон дер Ляєн минулого тижня. Вона запропонувала його на тлі нових погроз кремлівського лідера ядерною зброєю, а також оголошення про мобілізацію сотень тисяч резервістів.
Зазначається, що окремі країни висловили занепокоєння з приводу нових обмежень, особливо щодо цінової політики на нафту, тож деталі ще мають бути узгоджені в письмовій формі. При цьому не повідомляється, про які саме країни йдеться.
Видання стверджує, що офіційне рішення про восьмий пакет санкцій проти росії буде ухвалене вже в середу.
Як повідомлялося, ЄС погодив заборону більшої частини імпорту сирої нафти з росії на початку грудня. Отже, останній план санкцій базується на цих заходах. Імпорт вугілля з рф був припинений ще кілька місяців тому, а постачання російського газу перервано на тлі останніх актів саботажу на російських газопроводах у Балтійському морі.