Китай сподівається, що чорноморська зернова ініціатива й надалі ефективно виконуватиметься, а сторони угоди продовжать діалог для пошуку рішення, яке враховуватиме інтереси всіх її учасників.

Про це на брифінгу сказала речниця МЗС КНР Мао Нін, коментуючи переговори спецпредставника Пекіна Лі Хуея з заступником генерального секретаря Європейської служби зовнішніх дій Енріке Мора, передає власний кореспондент Укрінформу.
«Китай сподівається, що чорноморська зернова угода й надалі виконуватиметься збалансовано, комплексно та ефективно», - сказала Мао.
За її словами, Китай «вітає консенсус щодо продовження угоди та підтримує діалог відповідних сторін з цього питання і прагнення знайти рішення, яке враховуватиме їхні занепокоєння».
Речниця зауважила, що Китай також висунув ініціативу співпраці щодо глобальної продовольчої безпеки і хотів би зміцнити зв’язок та співпрацю з усіма сторонами, аби сформувати міжнародний консенсус і зробити внесок у зміцнення світової продовольчої безпеки.
Як повідомляв Укрінформ, 17 травня дію «зернової угоди» було продовжено на два місяці – до 18 липня.