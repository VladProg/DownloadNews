Українські забудовники нині призупинили роботу над новими проєктами, зосередившись над добудовою житлових комплексів на завершальній стадії реалізації.

Про це Укрінформу повідомив співзасновник та керуючий партнер інвестиційно-девелоперської компанії INSPI Development Володимир Семенцов.
"На тлі здорожчання собівартості будівництва, яке становить в середньому 20-25% в доларах США, та в умовах майже нульового попиту, українські забудовники зупинили реалізацію нових проєктів, зосередившись на зведенні житлових комплексів на завершальних стадіях будівництва, в яких вже продано понад 60-70% запланованих квартир", - повідомив Семенцов.
За його словами, станом на початок вересня актуальний попит становить лише 7-10% від довоєнного рівня. Відновлення попиту на житло до кінця року експерт вважає малоймовірним.
Семенцов зауважив, що первинний ринок житла цілком залежатиме від інтенсивності бойових дій, від рівня безпеки в тому чи іншому регіоні чи обласному центрі. При цьому часткове пожвавлення на ринку можливе із запуском з 1 жовтня нової державної іпотечної програми для окремих верств населення під 0-7% річних.
"До кінця року цікавість покупців буде зосереджена передовсім на 1-, 2-кімнатних квартирах площею від 40 кв. м до 60 кв. м в об’єктах з високим ступенем готовності", - прогнозує девелопер.
За словами експерта, задеклароване девелоперами здорожчання квадратного метра нерухомості вже становить близько 30-35% за останні два місяці. При цьому Семенцов прогнозує, що до кінця року через збільшення вартості будматеріалів та інфляцію ціни на житло можуть зрости на понад 35-40%. При цьому, за його словами, реальні покупці можуть стати власниками квартир із суттєвим дисконтом від довоєнної ціни в розмірі щонайменше 15-20%.
"Фактично, первинний ринок живе в умовах “двох цін”: існує задекларована девелоперами ціна, озвучена в рекламних оголошеннях, а також ціна для реального покупця... За умов 100-відсоткової оплати вартості квартири, потенційні покупці мають змогу отримати знижку подекуди більшу за 15-20%. Отже, реальна ціна на новобудови, за яку готові купувати, значно нижча, ніж до початку повномасштабного вторгнення. І така тенденція збережеться щонайменше до кінця 2022 року", - зауважив Семенцов.
Як повідомлялося, із 1 жовтня запрацює програма доступної іпотеки для військовослужбовців, правоохоронців, медиків та педагогів.
Програма передбачає купівлю житла із мінімальним початковим внеском у розмірі 20% та кредитуванням на термін до 20 років. Процентна ставка становитиме 3% і залишатиметься фіксованою протягом усього строку кредиту.