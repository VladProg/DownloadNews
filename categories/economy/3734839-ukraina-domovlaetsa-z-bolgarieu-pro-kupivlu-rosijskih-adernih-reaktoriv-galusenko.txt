Міністр енергетики Герман Галущенко підтвердив інформацію про проведення переговорів з Болгарією щодо купівлі Україною двох ядерних реакторів російського виробництва та іншого енергетичного обладнання.

Про це, відповідаючи на запитання кореспондента Укрінформу, заявив міністр під час пресконференції.
«Я можу сказати, що йдуть перемовини. У нас зараз немає в системі Запорізької АЕС, але є високий рівень готовності третього блоку на Хмельницькій станції. Відповідно, це дало б нам можливість пришвидшити генерацію додатково в систему», - сказав Галущенко.
За його словами, встановлення реакторів планується під час війни спільно з американською компанією Westinghouse.
«Ми не залежні від росії вже зараз і не будемо залежати в будь-якому технічному обслуговуванні», – додав Галущенко.
Як повідомлялося в The Wall Street Journal, Україна близька до укладення угоди з Болгарією щодо купівлі двох ядерних реакторів російського виробництва та іншого критично важливого енергетичного обладнання. Згідно з угодою, перемовини якої ще тривають, болгарська державна енергетична компанія NEK продасть українській атомній держкомпанії "Енергоатом" обладнання з недобудованої АЕС "Белене" щонайменше за 600 млн євро.