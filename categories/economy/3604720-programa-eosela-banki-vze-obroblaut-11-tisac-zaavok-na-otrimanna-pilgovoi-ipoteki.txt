У межах програми доступного кредитування для українців «єОселя» вже 11 тисяч заявок на отримання пільгової іпотеки обробляються банками.

Про це в інтерв’ю Forbes повідомив віцепрем'єр-міністр - міністр цифрової трансформації Михайло Федоров, передає Укрінформ.
«Наразі 11 000 заявок – обробляються банками. 83% – це захисники України, силовий блок. Майже 11% – медичні працівники, 4% – наукові працівники, 2% – педагоги. Всього почали створювати заявку в кабінеті, але не закінчили – 27 000 людей», - зазначив він.
Федоров уточнив, що програма запущена в тестовому режимі на порталі «Дія», ключовий продукт буде у мобільному застосунку – з 31 жовтня стартує бета-тестування.
«У ньому можна буде в кілька кліків шерити інформацію для банківських установ, щоб вони приймали рішення для видачі цих кредитів. Це буде максимально технологічний продукт. Напевно, один із найбільш технологічних, що ми створювали», - додав міністр.
Як повідомлялось, із жовтня на порталі "Дія" у тестовому режимі запрацювала програма доступного кредитування для українців "єОселя". Це програма доступного кредитування на житло з пільговими ставками 3% для чотирьох категорій або 7% – для всіх інших категорій. Умови кредитування за програмою: пільгова відсоткова ставка; максимальний термін кредитування – до 20 років; мінімальний перший платіж – не менше ніж 20% від суми.
В її межах пільгові кредити під 3% на житло можуть отримати військовослужбовців за контрактом, захисники України, силовики та їхні родини, а також медики, педагоги, науковці, які працюють у державному та комунальному секторах.
Кредити під 7% – для ветеранів війни та їхніх сімей, ВПО, інших громадян України, які відповідають вимогам програми. Старт другого етапу програми – 1 січня 2023 року.