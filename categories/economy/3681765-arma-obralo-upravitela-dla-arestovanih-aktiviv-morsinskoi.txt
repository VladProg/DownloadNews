Управителем арештованих корпоративних прав групи IDS Ukraine, до якої належить «Моршинська», обрано ТОВ «Карпатські мінеральні води».

Про це повідомляє Національне агентство з питань виявлення, розшуку та управління активами, одержаними від корупційних та інших злочинів (АРМА), передає Укрінформ.
«АРМА визначило переможця конкурсу з відбору управителя для арештованих активів виробників та реалізаторів мінеральних вод, зокрема «Моршинської». Перемогу у відборі отримало ТОВ «Карпатські мінеральні води», - йдеться в повідомленні.
Зазначається, що обрана компанія є національним виробником мінеральних вод і безалкогольних напоїв, зокрема виробляє природну столову воду під торговою маркою «Карпатська джерельна» та працює на українському ринку понад 15 років.
Після проведення оцінки арештованих корпоративних прав з переможцем відбору буде укладено договір управління.

Як повідомлялось, у червні 2022 року правоохоронні органи арештували корпоративні права IDS Ukraine (компанії-власника торгової марки “Моршинська”), які у листопаді 2022 року, були передані до Агентство з розшуку та менеджменту активів. 10 лютого 2023 року агентство оголосило про прийом документів на конкурс з пошуку управителя для зазначених активів.
IDS Ukraine – група компаній, заснована у 1996 році, володіє торговими марками "Моршинська", "Миргородська", "Аляска" та "Аква Лайф".