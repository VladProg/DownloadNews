Національний банк України скасував реєстрацію міжнародної платіжної системи LEO та виключив інформацію про цю платіжну систему з Реєстру платіжної інфраструктури.

Як передає Укрінформ, про це повідомляє пресслужба НБУ.
Зазначається, що міжнародна платіжна система LEO повинна припинити надання послуг та завершити взаєморозрахунки за здійсненими в системі переказами згідно з правилами платіжної системи та відповідними договорами.
Таке рішення ухвалене Національним банком 20 березня 2023 року в зв’язку із застосуванням персональних спеціальних економічних та інших обмежувальних заходів (санкцій) до ТОВ «ФК ЛЕО», що є оператором цієї платіжної системи.
Через скасування реєстрації міжнародної платіжної системи LEO Національний банк також скасовує реєстрацію 21-го її учасника, серед яких один банк-резидент (АТ «Скай Банк»), дві небанківські установи-нерезиденти: ТОВ «Феніге» (Польща) та Дзінг Файненс ЛТД (Великобританія), а також 18 небанківських фінансових установ: (ТОВ «ФК «Система», ТОВ «Бізнес Рітейл Груп», ТОВ «ФК «Абекор», ТОВ «ФК Магнат», ТОВ «ФК «Октава Фінанс», ТОВ «ФК «Фенікс», ТОВ «ФК «Фінексперс», ТОВ «Даймонд Пей», ТОВ «Свіфт Гарант», ТОВ «Пейселл», ТОВ «ФК «Артуа», ТОВ «Фінтеко», ТОВ «ФК «ЕВО», ТОВ «ФК «№ 1», ТОВ «ФК «Сан-Райз Фінанс», ТОВ «ФК «Контрактовий Дім», ТОВ «ФК МБК», ТОВ «ФК «БІ.Мані»).
Платіжна система LEO була зареєстрована Національним банком у січні 2017 року як внутрішньодержавна, у квітні 2019 року вона набула статусу міжнародної платіжної системи.
Як повідомлялось, 10 березня 2023 року Указом Президента України №145/2023 було введено в дію Рішення Ради національної безпеки і оборони України від 10.03.2023 «Про застосування та внесення змін до персональних спеціальних економічних та інших обмежувальних заходів (санкцій)», згідно з яким до ТОВ «ФК ЛЕО» застосовано персональні спеціальні економічні та інші обмежувальні заходи (санкції).