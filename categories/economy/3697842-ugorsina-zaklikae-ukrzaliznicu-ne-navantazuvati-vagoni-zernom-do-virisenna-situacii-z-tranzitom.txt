Укрзалізниця не запровадила конвенції на доправлення зернових до Угорщини, проте угорські перевізники просять поки не навантажувати вагони зерном до вирішення ситуації із транзитом.

Як передає Укрінформ з посиланням на Rail.insider, про це йшлося під час наради за участю перевізників 18 квітня.
Зокрема, очільник центру управління рухом АТ «Укрзалізниця» Володимир Рущак розповів про те, що наразі у напрямку прикордонних переходів рухається понад 1 тис. вагонів зі збіжжям, прийнятих до перевезення. Проте угорська сторона їх не приймає.
Водночас перевізники зауважили, що не отримали офіційного документа, положеннями якого могли б послуговуватися для обґрунтування причин неприймання продовольчих вантажів з України. Також вони не можуть надіслати офіційний лист Укрзалізниці із докладним переліком номенклатури вантажів, заборонених до перевезення. Відтак, УЗ не може ввести конвенцію на доправлення зернових до Угорщини.
Наразі угорські перевізники звернулися з проханням до УЗ формувати потяги для передачі через кордон без зернових вантажів. У свою чергу представники Укрзалізниці попросили якнайшвидше передати документи для запровадження конвенції. Адже до того часу українська компанія має приймати такі вантажі до перевезення, відповідно до чинних договорів та погоджених планів.
Окрім того, представники УЗ висловили сподівання, що угорська сторона зможе прийняти уже навантажені зернові, які прямують до прикордонних переходів.
Як повідомлялося, Польща, Словаччина, Угорщина, Румунія й Болгарія написали в Єврокомісію листа із проханням вжити захисних заходів для обмеження сільськогосподарського імпорту з України, оскільки великий потік збіжжя та продуктів харчування, що потрапляє на ринок ЄС з України, призвів до падіння цін на таку продукцію та завдав шкоди фермерським господарствам у країнах, що межують з Україною.
Польща, Угорщина та Словаччина повністю заборонили ввезення українських сільськогосподарських товарів на свою територію. Єврокомісія зазначила, що не підтримує такі одноосібні дії, оскільки питання щодо регулювання торгівлі належить до компетенції ЄС. Раніше ЄС виділив 56 мільйонів євро для підтримки фермерів у прикордонних з Україною державах ЄС, а речник Єврокомісії оголосила про розробку другого, більш масштабного пакету такої допомоги.
«Коридори солідарності» ЄС були організовані на кордонах з Україною у відповідь на морську блокаду росією українських чорноморських портів, через які до війни здійснювався експорт українського збіжжя на світовий ринок.
18 квітня колегія Європейської комісії провела обговорення роботи «коридорів солідарності» на кордонах з Україною, за підсумками якого виконавчий віцепрезидент Єврокомісії Валдіс Домбровскіс 19 квітня проведе зустріч з представниками Польщі, Словаччини, Угорщини, Румунії й Болгарії, а також України.