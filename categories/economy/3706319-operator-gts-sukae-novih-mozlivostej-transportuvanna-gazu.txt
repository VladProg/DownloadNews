Оператор ГТС працює над розширенням можливостей газотранспортної інфраструктури України для залучення європейських замовників та розвитку напряму відновлюваних газів.

Як передає Укрінформ, про це повідомляє пресслужба Оператора ГСТУ.
"З огляду на те, що газосховища ЄС заповнюються навіть швидше, ніж минулого року, а потужності більшості з них вже заброньовані до кінця 2023 року, українська ГТС і ПСГ пропонують можливості для європейського ринку», – сказав генеральний директор ОГТСУ Дмитро Липпа.
Він нагадав, що компанія пропонує замовникам послуг "три надійні ключові маршрути з ЄС до сховищ – зі Словаччини, Польщі та Угорщини, а також можливості Трансбалканського газового коридору. Наразі ПСГ дозволяють трейдерам зберігати в Україні понад 10 млрд кубометрів газу".
При цьому ОГТСУ продовжує роботу над довгостроковим збільшенням гарантованих потужностей для забезпечення маршрутів імпорту газу, включно з маршрутами з LNG-терміналів до підземних сховищ газу (ПСГ) України. Спільно з Укртрансгазом компанія працює над створенням привабливих пропозицій для іноземних трейдерів щодо тимчасового зберігання газу всередині країни.
«На сьогодні для закачування та реекспорту газу Оператор ГТС України готовий надати гарантовану потужність для транспортування газу з Європи до України обсягом 42 млн кубометрів на добу, а з України до Європи – понад 300 млн кубометрів», - зазначили в компанії.
В ОГТС також додали, що серед їхніх цілей - створення умов для розвитку в Україні галузі відновлюваних газів. Компанія зосереджується на двох напрямках – транскордонна торгівля біометаном у найближчій перспективі та водень – у довгостроковій.
Як повідомлялося, Національна комісія, що здійснює державне регулювання у сферах енергетики та комунальних послуг (НКРЕКП), погодила проєкт пропозицій зі збільшення потужності газотранспортної системи у точці входу на міждержавному з’єднанні з Польщею.
Фото: tsoua.com