Енергосистема України на сьогодні приведена у "достатньо нормальний стан", її відновлення триває, тож якщо не буде великих морозів та додаткових руйнувань, аварійних відключень електроенергії взимку вдасться уникнути.

Таку думку висловив голова Бюро комплексного аналізу та прогнозів Сергій Дяченко у коментарі Українському Радіо, передає Укрінформ.
"Зараз велика кількість обладнання ремонтується, й обіцяють, що до опалювального сезону все буде відремонтовано, тому дефіциту не повинно бути. Але буде залежати також і від суворості зими, щоб не виникало додаткового навантаження на енергосистему через низькі температури. Якщо зима буде поміркована, то у нас не повинно виникати аварійних режимів роботи та графіків постачань електроенергії", - сказав експерт.
За його словами, вже багато обладнання "приведено у нормальний стан". "Не вдалося повністю поновити можливості зруйнованих теплових електростанцій, там серйозні руйнування, тож не все приведено до ладу, враховуючи наші реалії та брак коштів. Але енергосистема приведена у достатньо нормальний стан, який може забезпечити нам проходження осінньо-зимового періоду. Якщо не буде додаткових руйнувань", - зауважив Дяченко.
Водночас він наголосив, що ворог усіляко намагатиметься завадити у підготовці до зими, тому не варто розслаблятися.
Коментуючи те, що минулої неділі вперше за тривалий час Україна експортувала електроенергію до Словаччини та Молдови, фахівець зазначив, що на вихідні виник профіцит у денному мінімумі, тож ми мали змогу продати електроенергію. Однак загалом Україна змушена імпортувати електроенергію через її дефіцит.
"Увечері того ж дня, коли підвищився попит, ми її знову імпортували у значно більших обсягах. Тому ця подія не є знаковою і робити з цього катастрофу також не варто. ...Зараз величезна кількість блоків перебувають у ремонті, наприклад чотири блоки атомних станцій, а також багато блоків теплових електростанцій. Тому й виник дефіцит. ...Коли всі блоки будуть введені в експлуатацію, можливо, також з’явиться спроможність у невеликих обсягах експортували електрику в певні періоди", - сказав експерт.
Як повідомлялося, у неділю, 27 серпня, Україна експортувала до Словаччини 200 МВт-год. електроенергії, до Молдови - 4 МВт-год.
Фото: Олександр ГІманов