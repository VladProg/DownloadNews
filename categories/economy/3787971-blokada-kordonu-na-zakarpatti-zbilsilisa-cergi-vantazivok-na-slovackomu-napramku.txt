На Закарпатті митниця фіксує збільшення черги вантажівок на словацькому кордоні за рахунок фур із польського напрямку.

Про це в коментарі Укрінформу повідомила речниця Закарпатської митниці Вікторія Сенгетовська.
"Станом на учора, 16 листопада, у нас на КПП "Ужгород" на словацькому кордоні було 900 машин. Черга потроху рухається - ми оформляємо 250 машин, ця цифра відображає нашу пропускну спроможність за добу. Кількість машин, які проходять кордон за день, не змінилася", - зазначила вона.
За словами речниці, фури наразі продовжують прибувати з пунктів пропуску з польського кордону, тож черга збільшується.
"З Волині, "Ягодина", їм потрібно проїхати додатково 600 км. Ті, хто не поїхали на "Краківець", мають додатково зробити коло в 300 км. Але там на польському кордоні водії стоять по два тижні в чергах, тут, на словацькому кордоні, можуть проїхати за три-чотири дні. Тому й їдуть сюди", - пояснила ситуацію Сенгетовська.
Закарпатські митники скеровують водіїв також на угорський пункт пропуску "Тиса", де більші потужності митниці. Утім більшість водіїв обирають КПП "Ужгород" на словацькому кордоні - тому що це їм ще плюс 150 км до маршруту, а також на автобанах Угорщини діють деякі обмеження щодо ваги вантажівок.
Наразі на Закарпатській митниці очікують, що ситуація з польським кордоном вирішиться через санкції ЄС. Інакше, вважають, ця хвиля піде далі і до Польщі приєднаються також Словаччина та Угорщина.
Учора словацькі перевізники доєдналися до поляків з акцією - із 14 по 15 годину не пропускали українські вантажівки у свою країну. Утім, за інформацією Закарпатської митниці, ця акція не вплинула на роботу митниці - 250 вантажівок проїхали через кордон учора, як це було завжди.
Як повідомлялося, 6 листопада польські перевізники розпочали блокування руху вантажного транспорту з Польщі в напрямку до України у пунктах пропуску "Ягодин - Дорохуськ", "Краківець - Корчова", "Рава-Руська - Хребенне".
Фото: Getty Images