Ротації експертів постійних моніторингових місій Міжнародного агентства з атомної енергії (МАГАТЕ) минулого тижня успішно проведено на всіх АЕС України.

Як передає Укрінформ, про це Державна інспекція ядерного регулювання України повідомляє у Фейсбуці.
У відомстві нагадали, що постійні місії МАГАТЕ на українських атомних електростанціях було запроваджено на офіційне запрошення України з метою моніторингу за станом безпеки на АЕС в умовах військової агресії Росії.
На захопленій російськими загарбниками Запорізькій АЕС постійна моніторингова група працює із вересня 2022 року. За цей час вже двічі відбувалися затримки зі зміною складу місії МАГАТЕ на ЗАЕС.
На Чорнобильській, Рівненській, Південноукраїнській і Хмельницькій атомних станціях постійні моніторингові місії МАГАТЕ розпочали свою діяльність у січні 2023 року. Ротації на цих АЕС проводяться безперешкодно та у встановлені терміни.
Як повідомляв Укрінформ, у червні на ВП «Рівненська АЕС» проведено інспекцію Міжнародного агентства з атомної енергії (МАГАТЕ) на відсутність незаявленого ядерного матеріалу.