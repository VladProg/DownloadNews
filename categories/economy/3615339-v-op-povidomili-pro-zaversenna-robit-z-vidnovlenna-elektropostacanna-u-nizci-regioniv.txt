Роботи з відновлення електропостачання в частині регіонів України вже завершено, в інших стабілізовано ситуацію й відповідні служби продовжують працювати.

Про це повідомив заступник керівника Офісу Президента Кирило Тимошенко у Телеграмі, передає Укрінформ.
За словами посадовця, в Івано-Франківській області 100% електропостачання відновлено, в Одеській області також завершено роботи і світло є.
Тимошенко зазначив, що в Тернополі роботи завершені й обласний центр уже зі світлом, а електропостачання по області має бути відновлено впродовж ночі.
Крім того, заступник керівника ОП поінформував, що в Черкаській області ситуацію з електроенергією стабілізовано й застосовуватимуть погодинні відключення, які були до сьогоднішніх атак, на Сумщині підключили 100 тис. абонентів, а на Житомирщині - 110 тис., переважно в обласному центрі.
Також заживлено Чернігівську область, але там застосовуються графіки аварійних відключень, у Чернівецькій області відновлено 100% електропостачання.
На Сумщині вже підключили 100 тисяч абонентів і працюють далі.
Харків та область: служби роблять усе можливе аби протягом наступних декількох годин заживити увесь регіон.
Водночас Тимошенко розповів, що на Львівщині й Хмельниччині велика кількість населення без електрики, там першочергові завдання - підключити на ранок максимальну кількість абонентів. У Харкові та області відповідні служби роблять усе можливе, аби протягом наступних кількох годин заживити увесь регіон.

Як повідомлялося, росія 15 листопада здійснила масштабний ракетний обстріл України, зафіксовано влучання в об'єкти інфраструктури та житлові будинки. Українські сили ППО збили понад 70 ракет із більш ніж 90 запущених росією.