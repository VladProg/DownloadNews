Бюро економічної безпеки викрило у Закарпатській області одне із наймасштабніших підпільних виробництв побутової хімії відомих світових брендів.

Як передає Укрінформ, про це повідомляє пресслужба БЕБ.
"Слідство встановило групу осіб, яка організувала повний цикл виробництва шампунів, пральних порошків, миючих засобів тощо. Кожному з членів злочинного угрупування було відведено певну роль у процесі виготовлення, зберігання та продажу контрафакту", - йдеться в повідомленні.

Готову продукцію продавали гуртом та вроздріб через інтернет-сайти, телеграм-канали та у торговельних точках на ринках по всій території України.
За результатами 15 обшуків складських приміщень на території Закарпатської області виявлено та вилучено: 3 автоматизовані лінії для розливу, маркування та фасування продукції, близько 240 тонн готової продукції з нанесеним найменуванням відомих світових брендів виробників побутової хімії та близько 200 тис. пакувальних коробок та пляшок з нанесеним найменуванням відомих виробників побутової хімії.

Орієнтовна вартість вилученої продукції, сировини та обладнання становить 80 млн грн.
Як повідомляв Укрінформ, Бюро економічної безпеки на Дніпропетровщині викрило підпільне виробництво спирту, сума збитків щодо несплати податків складає 4 млрд грн.
Фото: БЕБ