Міністерство фінансів 2 травня 2023 року на аукціоні з розміщення облігацій внутрішньої державної позики (ОВДП) залучило до державного бюджету 12,012 млрд грн.

Як передає Укрінформ, про це повідомляє пресслужба міністерства у Фейсбуці.
"Сьогодні Міністерство фінансів України розмістило військові облігації на суму понад 12 млрд грн в еквіваленті", - йдеться у повідомленні.
Міністерство фінансів запропонувало інвесторам гривневі ОВДП: 111 млн грн під 18,5% з погашенням через 1 рік; 4,458 млрд грн під 19,69% з погашенням через 2 роки; 3,117 млрд грн під 19,75% з погашенням через 2,8 років.

Також було запропоновано ОВДП в доларах на $118 млн під 4,85% з погашенням через рік.
Як повідомляв Укрінформ, від початку повномасштабної війни від продажу облігацій внутрішньої державної позики (ОВДП) на аукціонах уряд залучив майже 429 млрд грн в еквіваленті.
У зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.