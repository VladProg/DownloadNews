Національний банк України унормував особливості складання та подання кредитною спілкою плану відновлення своєї діяльності після скасування воєнного стану в Україні.

Як передає Укрінформ, про це повідомляє пресслужба НБУ.
План відновлення діяльності повинен містити:

відомості про стан майна кредитної спілки, яке використовується для забезпечення її діяльності;
детальний опис та строки виконання заходів, які кредитна спілка вжила чи планує вжити з метою реалізації плану відновлення діяльності;
значення низки показників станом на дату відновлення діяльності кредитної спілки та дату затвердження плану відновлення діяльності, а також прогнозні значення таких показників станом на кінець кожного місяця в межах строків виконання плану відновлення діяльності (до 90 календарних днів).

План відновлення діяльності подається кредитною спілкою до Національного банку:

протягом 30 календарних днів із дня відновлення своєї діяльності, якщо спостережна рада кредитної спілки після скасування воєнного стану прийняла рішення відновити діяльність кредитної спілки раніше строку, встановленого в абзаці першому пункту 11 розділу IX Закону України “Про кредитні спілки”;
не пізніше ніж на 121 календарний день після скасування воєнного стану, якщо кредитна спілка відновила свою діяльність у порядку, встановленому в абзаці першому пункту 11 розділу IX Закону України “Про кредитні спілки”.

Після відновлення своєї діяльності кредитна спілка зобов’язана подавати до Нацбанку фінансову звітність та звітні дані відповідно до Правил складання та подання звітності учасниками ринку небанківських фінансових послуг. Про це йдеться у постанові Правління Національного банку України від 15 вересня 2022 року № 203 “Про затвердження Правил складання та подання плану відновлення діяльності кредитної спілки до Національного банку України”, що набирає чинності з 17 вересня 2022 року.
Як повідомлялося, в умовах воєнного стану Нацбанк не вдаватиметься до санкцій за незначні порушення в роботі фінансових компаній, ломбардів, лізингодавців, страхувальників і кредитних спілок.
Із 29 липня кредитні спілки, які не мають зобов’язань за договорами про залучення внесків (вкладів) своїх членів на депозитні рахунки, зможуть скористатися під час дії воєнного стану спрощеним порядком анулювання ліцензій.