Комітет Верховної Ради з питань фінансів, податків та монетарної політики подав законопроєкт про тимчасове оподаткування надприбутків банків, яким пропонується оподаткувати чистий процентний дохід банків за ставкою 5% (додатково до сплати податку на прибуток підприємств).

Про це в Телеграмі повідомив голова Комітету Верховної Ради України з питань фінансів, податкової та митної політики Данило Гетманцев, передає Укрінформ.
"Подали разом з колегами законопроєкт про тимчасове оподаткування надприбутків банків. Як відомо, за першу половину 2023 року процентні доходи банків сягнули 141 млрд грн, у тому числі за рахунок операцій з державними цінними паперами – 73,5 млрд грн. Чисті процентні доходи за цей же період склали 93,6 млрд грн. Проти першої половини 2021 року вони зросли на 75%. Таким чином, нарощування операцій з державними цінними паперами призвело до отримання рекордних надприбутків банками", - йдеться в повідомленні.
Гетманцев зазначив, що законопроєктом пропонується оподаткувати чистий процентний дохід банків за ставкою 5% (додатково до сплати податку на прибуток підприємств). У разі запровадження запропонованої законопроєктом моделі додаткові надходження до бюджету за 2023 рік могли б розрахунково становити близько 10 млрд грн.
"Гроші пропоную спрямувати до загального фонду бюджету та скерувати на оборону країни. Передбачається, що податок на надприбуток діятиме протягом 2024-2026 років", - повідомив Гетманцев.
Як повідомлялось, банківський сектор України у січні-червні 2023 року отримав 67,6 млрд грн чистого прибутку.