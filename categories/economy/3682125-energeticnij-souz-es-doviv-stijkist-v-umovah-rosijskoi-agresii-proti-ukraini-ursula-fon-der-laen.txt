Цілісність і взаємопов’язаність енергетичного ринку ЄС - запорука його стійкості навіть перед загрозами та викликами, які є наслідками війни росії проти України.

Про це у Страсбурзі під час гібридної зустрічі з журналістами за ініціативи професійної асоціації European Newsroom заявила президент Європейської комісії Урсула фон дер Ляєн.
Так вона відповіла на запитання кореспондента Укрінформу про те, як під час реформи власного енергетичного сектору ЄС враховує досвід України у забезпеченні стійкості енергосистеми в умовах прямої російської агресії.
«Ви запитуєте про загальну стійкість нашої енергетичної системи. Дуже добре, що в нас є широкий Енергетичний союз, навіть ширший за Європейський Союз, він включає також і Україну. Раніше Україна могла навіть постачати електроенергію на Європейський ринок. Зараз ми забезпечуємо її електроенергією і продовжуватимемо це робити. Але це демонструє, що глибока інтеграція ринку електроенергії є страховкою проти криз», - сказала президент Єврокомісії.
Вона зауважила, що цей досвід актуальний для країн-членів ЄС. Сучасна система підтримки енергетичної безпеки для різних регіонів і країн Європейського Союзу передбачає їх широке взаємопоєднання, коли актори енергетичного ринку можуть поставляти енергію у будь-якому напрямку та обмінюватися нею, якщо необхідно підтримати одне одного на випадок кризи.
«У тому, що стосується України, безумовно, ми робимо все можливе, щоб відновлювати фізичну (енергетичну) інфраструктуру країни, яку росія постійно руйнує та обстрілює», - додала Урсула фон дер Ляєн.
Як повідомлялося, від початку російського вторгнення ЄС надає Україні суттєву політичну, економічну, фінансову, військову та гуманітарну допомогу. З жовтня минулого року країни Євросоюзу надіслали в Україну тисячі електрогенераторів, трансформатори та запасні частини для ремонту і відновлення енергетичних об’єктів, зимові намети на засоби обігріву. Така підтримка ЄС допомогла Україні вистояти взимку 2023 року і продовжувати боротьбу проти російських загарбників.