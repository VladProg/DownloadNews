Адміністрація президента США Джо Байдена розглядає повну заборону на імпорт російського алюмінію у відповідь на військову ескалацію росії в Україні.

Як передає Укрінформ, про це повідомляє Bloomberg.
За даними співрозмовників, Білий дім розглядає три варіанти: пряма заборона, підвищення тарифів до рівня, настільки високого, що вони могли б стати еквівалентом заборони, або санкції проти компанії виробника "Русал" російського олігарха Олега Дерипаски.
Такий крок мав би широкомасштабні наслідки для світового ринку алюмінію, потенційно змусивши споживачів у США та інших країнах поспішно шукати метал на його заміну.
росія, після Китаю, є другим у світі виробником алюмінію, який має вирішальне значення для більшості галузей важкої промисловості.
Тільки в США російські поставки традиційно становлять близько 10% від загального обсягу імпорту алюмінію, а дані показують, що росія була третім за величиною експортером до США в серпні.
Заборона розглядається у відповідь на ракетні атаки росії по Києву та інших українських містах цього тижня, які пошкодили ключову інфраструктуру та цивільні об’єкти.
Як повідомляв Укрінформ, у Великій Британії заарештували бізнесмена Грема Бонем-Картера, якого звинувачують у допомозі в обході санкцій США російському олігарху Олегу Дерипасці.