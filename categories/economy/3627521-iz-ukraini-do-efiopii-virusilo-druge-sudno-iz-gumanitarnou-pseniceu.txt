У межах ініціативи Grain from Ukraine "зерновим коридором" вирушило судно BC CALLISTO з українською пшеницею для Ефіопії.

Як передає Укрінформ, про це повідомляє пресслужба Міністерства інфраструктури України у Фейсбуці.
"Друге судно з 30 тис. тонн пшениці відправлено до Ефіопії. BC CALLISTO — друге судно в рамках програми, започаткованої Президентом України Володимиром Зеленським в партнерстві зі Всесвітньою продовольчою програмою (ВПП) ООН", - йдеться в повідомленні.

Перше судно NORD VIND вчора прибуло до порту Джибуті, звідки 25 тис. тонн гуманітарної пшениці від України буде доставлено мешканцям Ефіопії.
Зазначається, що також в порту Чорноморська завантажуються ще два балкери NEVA та RUBYMAR, які доставлять 55 тис. тонн гуманітарної пшениці для Сомалі та Судану.
За два дні порти Великої Одеси відправили 9 суден з 336 тис. тонн агропродукції для країн Африки, Азії та Європи. З початку реалізації «зернової ініціативи» світ отримав 13 млн тонн українського продовольства.
Як повідомляв Укрінформ, 26 листопада ініціатива Глави держави, спрямована на допомогу продовольством країнам Африки та Азії, що потерпають від голоду, була офіційно започаткована на установчому International Summit оn Food Security, у межах якого до програми долучилися понад 30 країн і міжнародних організацій.