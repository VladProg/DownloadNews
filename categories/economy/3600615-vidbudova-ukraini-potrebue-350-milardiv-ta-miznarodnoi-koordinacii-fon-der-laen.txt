Відбудова та відновлення України після завершення російської агресії може потребувати суми, що перевищує 350 мільярдів євро, яку не може надали будь-яка окрема країна або союз держав, тож для досягнення цілей реконструкції в Україні потрібні зусилля усього демократичного світу та воля самої України.

Про це сьогодні у Берліні під час виступу на Міжнародній конференції експертів з відновлення України, що відбувається під егідою Німецького головування G7 та Європейської комісії, заявила президентка цієї ключової європейської інституції Урсула фон дер Ляєн, повідомляє кореспондент Укрінформу.
«Зараз настав час привести цю платформу (з відновлення України – ред.) до дії, разом із міжнародними донорами та бізнесом, за участі громадянського суспільства. У нас немає часу, щоб його втрачати, обсяг руйнації приголомшує. За оцінкою Світового банку, обсяг шкоди може сягати 350 мільярдів євро. Це, безумовно, більше, ніж одна країна або один союз може надати самотужки. Тож потрібна допомога від усіх - від G7, від ЄС, від Європи та її потужних партнерів. Таких як Сполучені Штати, Канада, Японія, Велика Британія, Південна Корея, Австралія, Нова Зеландія, та багато-багато інших», - заявила очільниця Єврокомісії.
Вона нагадала, що попередня конференція з відновлення України, що відбулася у швейцарському Лугано, визначила ключові принципи таких міжнародних зусиль, які, безумовно, мають відбуватися за умови власності України у цих процесах, але також за умови впровадження реформ, дотримання принципів прозорості, відповідальності, верховенства права, демократичної участі, гендерної рівності, інклюзивності та стабільності. За словами Урсули фон дер Ляєн, це дуже добрі принципи, які зараз мають втілюватися у життя.
За словами президентки Єврокомісії, для того, щоб досягти поставленої мети у відновленні України, для підтримки цих міжнародних зусиль є дуже необхідним досвід партнерів ЄС, зокрема, Європейського інвестиційного банку, Європейського банку з реконструкції та розвитку, Світового банку та МВФ.
«Ми обговоримо сьогодні, як залучити всі ці сектори та всіх акторів, як розпланувати інвестиційні потреби, як скоординувати дії та, безмовно, як краще спрямувати ресурси надійним та відповідальним шляхом. Координаційна платформа, яку міжнародне співтовариство обговорювало протягом минулих місяців, має бути створена якомога швидше, бажано до завершення поточного року або принаймні на початку наступного. Ми готові запропонувати досвід Європейської комісії для створення секретаріату цієї платформи. Ми хочемо, щоб ця робота розпочалася та була виконана», - сказала фон дер Ляєн.
Вона наголосила на тому, що саме Україна має очолювати ці процеси, і це є головним фактором. Тому що саме воля та прагнення України та її народу, їх бачення власного майбутнього є вирішальним стимулом для міжнародної допомоги та для координації зусиль міжнародного співтовариства у цьому напрямку.
«Україна має дуже чітке бачення щодо цього. Вона вирішила стати членом Європейського Союзу та вже досягла статусу країни-кандидата. Триваюча допомога та відновлення України мають поєднувати у собі інвестиції та реформи, щоб Україна стала важливою складовою стабільного та цифрового майбутнього усієї Європи, із необхідним законодавством та інституціями, із дотриманням верховенства права, з боротьбою проти корупції та досягнення високих стандартів державного управління, разом з усіма країнами-партнерами нашого Європейського Союзу», - підкреслила глава Єврокомісії.
Вона наголосила, що шлях до повоєнної відбудови України одночасно є її дорогою до реалізації бачення власного майбутнього, до амбітної мети перетворення на сучасну, демократичну та заможну країну. Для того, щоб Україна та її народ могли досягти цієї мети, і потрібен досвід та експертиза кращих фахівців із відбудови та відновлення, які зібралися сьогодні у Берліні.
«Кожен євро, кожен долар та кожен фунт, кожна ієна, яку ми витратимо, є інвестицією в Україну. Також це інвестиція у демократичні цінності по усьому світу. Все це є терміново необхідним… Мужні українські чоловіки та жінки воюють за власну незалежність. Але вони також борються за міжнародний порядок, що базується на правилах. Ми будемо стояти на їхньому боці так довго, як це буде необхідним», - наголосила президентка Єврокомісії.
Як повідомлялося, сьогодні, 25 жовтня, у Берліні відбувається Міжнародна конференція експертів з відновлення України, яка залучила найкращих фахівців з усього світу. Ці експерти мають представити стратегію повоєнної відбудови України, яка стане основою для конкретних програм з реконструкції та відновлення України за участю міжнародного співтовариства.