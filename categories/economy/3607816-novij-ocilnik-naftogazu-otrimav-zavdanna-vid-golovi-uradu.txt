Перед новим очільником НАК "Нафтогаз України" Олексієм Чернишовим стоїть низка важливих завдань, зокрема проходження опалювального сезону та нарощування газовидобування.

Про це заявив Прем’єр-міністр Денис Шмигаль у Телеграмі, передає Укрінформ.
"Вітаємо на посаді новопризначеного голову правління НАК "Нафтогаз України Олексія Чернишова", - написав Шмигаль.
Він зазначив, що під час повномасштабної війни Нафтогаз був і залишається одним із ключових елементів енергетичної безпеки. За його словами, компанія тримає видобуток газу на стабільному рівні. У сховищах накопичено достатній обсяг газу для стабільного проходження опалювального сезону.
Прем'єр-міністр наголосив, що перед новим керівником компанії стоять важливі завдання. Це, зокрема, проходження опалювального сезону і накопичення газу протягом нього, управління ТЕЦ, що передані в управління Нафтогазу, нарощування власного газовидобутку, забезпечення фінансового ресурсу для стабільної роботи компанії.
Шмигаль також подякував колишньому керівнику Юрію Вітренку за його роботу на посаді голови правління Нафтогазу в найскладніший для держави час.
Як повідомлялося, Кабінет Міністрів призначив колишнього міністра розвитку громад і територій Олексія Чернишова головою правління НАК «Нафтогаз України».
Кабмін 1 листопада звільнив Юрія Вітренка з цієї посади, яку він обіймав з квітня 2021 року.
Із вересня 2021 року в умовах відсутності у Нафтогазі наглядової ради її функції виконує акціонер компанії - Кабінет Міністрів.