Світовий банк у листопаді 2022- року може затвердити пакет додаткової фінансової допомоги для України на суму 1 млрд доларів.

Як передає Укрінформ, про це сказав заступник міністра економіки України Олександр Грибан, повідомляє пресслужба Мінекономіки.
«В мене є гарні новини від Міжнародної фінансової корпорації (IFC), що входить до структури Світового банку. Вони планують винести на затвердження ради директорів Світового банку пакет по Україні вже в цьому листопаді. Пакет буде передбачати фінансування на 1 млрд доларів – це буде, як пряме кредитування, так і фінансові гарантії та інструменти trade finance» - повідомив Грибан.
За його словами, очікується, що таке фінансування також мобілізує й приватний кредитний капітал, адже IFC зазвичай фінансує не більш як 30% вартості проєкту, долучаючи до фінансового консорціуму комерційні банки. Таким чином, загальний обсяг проєктів українських підприємств, що можуть бути профінансовані, становитиме більш як 3,3 млрд доларів.
IFC також активно працюють з європейським фондом European fund of sustainable development (EFSD), до якого вони вже надіслали запит на 2 млрд доларів. Ці кошти також планують використовувати для запровадження фінансових інструментів на підтримку України. Крім цього уже в жовтні Світовий банк під час щорічних зборів має презентувати трастовий фонд на підтримку України.
«Сума в 17 млрд доларів має покрити першочергові потреби у відбудові критичної інфраструктури та у забезпеченні страхування іноземних інвестицій. Ці кошти будуть мати вплив на відновлення української економіки, адже вони стануть мультиплікатором за рахунок задіяних будівельних компаній та виробників матеріалів. Але найбільший мультиплікатор для економіки буде саме від страхування інвестпроєктів», - зазначив Грибан.
Як повідомляв Укрінформ, Мінекономіки домовилось з Багатостороннім агентством з гарантування інвестицій (MIGA), що належить до групи Світового банку, про запуск механізму страхування інвестицій під час війни. Найближчим часом почнеться реалізація пілотного проекту на суму $30 млн.
Фото: minfin.com.ua