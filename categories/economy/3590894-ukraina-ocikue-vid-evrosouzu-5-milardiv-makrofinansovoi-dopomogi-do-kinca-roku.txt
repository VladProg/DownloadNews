Україна веде перемовини із Європейським Союзом, США та Міжнародним валютним фондом щодо забезпечення комплексної підтримки українських державних фінансів у 2023 році.

Як передає Укрінформ, про це під час дискусії в рамках Конференції послів Європейського Союзу сказала перший віцепрем’єр-міністр - міністр економіки України Юлія Свириденко, повідомляє пресслужба міністерства.
"Україна веде перемовини з ЄС, США та МВФ щодо забезпечення комплексної підтримки українських державних фінансів у 2023 році. Така підтримка допоможе забезпечити передбачуване середовище для бізнесу та населення", - йдеться в повідомленні.
Як підкреслила Свириденко, Україна наповнює практичними проєктами План відновлення, представлений на Конференції в Лугано та розрахований на 10 років. Економічна частина Плану спрямована на відновлення економіки та швидке економічне зростання. Для цього було визначено три амбітні цілі.
По-перше, протягом 12 місяців після припинення військової агресії російської федерації відновити безпечне середовище для комфортного життя людей і ведення бізнесу в Україні.
По-друге, забезпечити зростання ВВП України з $200 млрд у 2021 році до $500 млрд у 2032 році та подальшу здатність економіки генерувати високі темпи економічного зростання.
Також потрібно досягти повної відповідності економічним критеріям для членства в Європейському Союзі.
Свириденко підкреслила, що задля досягнення цих цілей необхідно якнайшвидше зупинити агресора.
«Україна вкотре закликає: на тероризм росії світ має реагувати адекватно! Лише потужна економічна блокада зупинить агресора. Потрібне повне ембарго на експорт нафти та газу. Потрібні жорсткі обмеження на експорт металургійної продукції. Тож Україна закликає до більш радикальних рішень у наступному пакеті санкцій», - зазначила Свириденко.
За словами віцепрезидента Єврокомісії Валдіса Домбровскіса, забезпечення макрофінансової стабільності України є одним із найбільших пріоритетів ЄС. Тож від початку повномасштабної війни європейські партнери ухвалили виділення Україні 19 млрд євро допомоги. ЄС працює над тим, аби кошти якнайшвидше надійшли на рахунки України.
«Атаки росії на житлові квартали, цивільну інфраструктуру доводять необхідність всеохопної підтримки України і максимального тиску на агресора. Тож нам необхідно оперативно завершити обговорення між державами-членами та гарантувати, що вся сума макрофінансової підтримки фактично надійде Україні. Сподіваюся, найближчим часом ми виділимо наступні 2 млрд євро. А на початку грудня - ще 3 млрд», - заявив Валдіс Домбровскіс.
Як повідомляв Укрінформ, 20 вересня Рада Європейського Союзу схвалила виділення Україні макрофінансової допомоги в розмірі 5 млрд євро.