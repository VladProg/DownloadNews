Уряд Швеції надасть Україні ще понад 8,7 млн євро в рамках ініціативи на "Зерно з України" (Grain From Ukraine).

Про це повідомив прем’єр-міністр Швеції Ульф Крістерссон у соцмережі Х, передає Укрінформ.
«Радий оголосити, що Швеція надасть ще 100 млн шведських крон (понад 8,7 млн євро) на реалізацію ініціативи "Зерно з України" через Всесвітню продовольчу програму. Україна продовжує робити свій внесок у глобальну продовольчу безпеку попри те, що Росія продовжує свою агресивну війну», – йдеться у дописі.
Як повідомляв Укрінформ, Фінляндія виділить 3 мільйони євро додаткової підтримки для покращення продовольчої безпеки в Україні. Зокрема, кошти будуть спрямовані на підтримку експорту зерна і на допомогу в розмінуванні сіл.
Литва в рамках ініціативи «Зерно з України» до кінця року виділить 2 млн євро, а також готова підвищити транзитні спроможності балтійських портів для українського експорту.
У Києві 25 листопада відбувся другий саміт української гуманітарної ініціативи "Grain from Ukraine" ("Зерно з України") під егідою Президента України. За результатами саміту було ухвалено спільну заяву, яку підтримали 23 країни.
Фото: picture-alliance/D. Kalker