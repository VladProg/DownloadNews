Українська й турецька делегації та представники ООН у Спільному координаційному центрі (СКЦ) домовилися, що 2 листопада руху суден «зерновим коридором» не буде.

Як передає кореспондент Укрінформу в Нью-Йорку, це підтвердив журналістам заступник речника генсека ООН Фархан Гак.
Він підкреслив, що це зумовлено призупиненням участі рф у зерновій ініціативі. «Хоча операції з транспортування зерна тривають, незважаючи на позицію росії. Зокрема протягом вівторка було проведено 36 інспекцій на борту суден, що виходили з портів», - сказав посадовець.
За словами Гака, координатор від ООН в СКЦ Амір Абдулла тісно співпрацює з турецькою делегацією і «докладає всіх зусиль для відновлення повноцінної участі» росії.
За останніми даними, загальна вага зерна та іншого продовольства, що перевозяться з українських портів у рамках Чорноморської зернової ініціативи, перевищує 9,7 млн тонн.
Як повідомляв Укрінформ, у четвер, 3 листопада, по «зерновому коридору» в Чорному морі можуть вирушити вісім суден з аграрною продукцією.
Фото: Мінінфраструктури