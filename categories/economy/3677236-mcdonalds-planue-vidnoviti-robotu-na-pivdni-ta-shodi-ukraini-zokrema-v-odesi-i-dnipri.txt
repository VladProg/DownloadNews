Компанія McDonald’s оголосила про другу фазу відновлення роботи ресторанів в Україні, зокрема про відновлення операційної діяльності в кількох містах у південній та східній частині країни.

Про це йдеться у пресрелізі пресслужби McDonald’s, який є у розпорядженні Укрінформу.
“Зараз, коли війна триває вже рік, для McDonald’s особливо важливо продовжувати підтримувати місцеві громади та повертати українцям улюблені страви і звичний сервіс. Окрім постійного моніторингу безпекової ситуації, наступний етап вимагає відновлення ланцюжків постачання, зокрема логістичних, тому займає більше часу", - ідеться у повідомленні.

Перш за все компанія розглядає можливість відкриття ресторанів в Одесі наприкінці березня, у Дніпрі наприкінці квітня та в кількох інших містах.

Плани компанії будуть коригуватися відповідно до поточної безпекової ситуації у містах і регіонах.
У компанії наголошують, що “безпека відвідувачів та працівників є безумовним пріоритетом McDonald’s, тому ресторани працюватимуть згідно з розширеними протоколами безпеки, запровадженими в усіх відритих закладах в Україні”.
“Попри складнощі, спричинені війною, з вересня минулого року McDonald’s відновив роботу понад 60% ресторанів у центрі та на заході країни. Відновлюючи роботу кожного нового ресторану, компанія відповідає на численні запити клієнтів, які чекають на відкриття McDonald’s, а також прагне підтримати співробітників, надаючи можливості працювати, і робить свій внесок у розвиток громад і місцеву економіку”, - підкреслили в компанії.
Спільно з “Фундацією Дім Рональда МакДональда” і за активної волонтерської участі працівників компанія підтримувала українців протягом всього минулого року і продовжує підтримувати сьогодні.
Постраждалим українським сім'ям волонтери збирають й передають продукти першої необхідності, а державним лікарням – сучасне обладнання для лікування мінно-вибухових ран.
“Дати відкриттів ресторанів у нових регіонах публікуватимуться на офіційних сторінках компанії у соцмережах. Дізнатися адреси і графік роботи відкритих ресторанів можна на сайті та в мобільному застосунку McDonald’s (в AppStore та Google Play).
McDonald’s в Україні — лідер серед ресторанів швидкого обслуговування. Перший заклад відкрито 24 травня 1997 року в Києві. McDonald’s щорічно входить до переліку 100 найбільших платників податків в Україні, а також до переліку найкращих роботодавців. McDonald’s в Україні — партнер-засновник і найбільший корпоративний партнер “Фундації Дім Рональда МакДональда” в Україні.
Також стежити за McDonald’s в Україні у Фейсбуці, в Інстаграмі та Ютубі.
Як повідомляв Укрінформ, з початком повномасштабного воєнного вторгнення росії компанія McDonald’s призупинила роботу ресторанів в Україні з безпекових міркувань.
У вересні компанія почала відновлювати роботу. Перші три ресторани McDonald's відкрилися у Києві 20 вересня, 27 вересня - ще сім. Водночас вони працювали лише у форматі доставки.