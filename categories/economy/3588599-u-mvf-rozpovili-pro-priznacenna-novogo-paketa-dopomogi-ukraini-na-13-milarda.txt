Виділений з боку МВФ новий пакет фінансування України на $1,3 мільярда за програмою Rapid Financing Instrument (RFI) має задовольнити потреби платіжного балансу України, а також підтримати її кредитоспроможність.

Про це йдеться в офіційному повідомленні Фонду, поширеному за результатами затвердженого в п’ятницю рішення Виконавчої ради МВФ, передає Укрінформ.
«Через понад сім місяців від початку російського вторгнення в Україну гуманітарні та економічні втрати залишаються величезними, що призводить до масштабних і невідкладних потреб у фіскальному та зовнішньому фінансуванні», - пояснили у Фонді передумови для затвердження нового пакету.
При цьому зазначається, що в умовах масового переміщення людей, а також руйнування житла та ключової інфраструктури МВФ прогнозує, що реальний ВВП України скоротиться на 35% у 2022 році порівняно з 2021 роком, а потреби у фінансуванні залишаться дуже великими.
У МВФ зауважили, що виплата в рамках RFI, еквівалентна 50% від квоти України у МВФ. Вона допоможе «задовольнити нагальні потреби платіжного балансу», а також відіграватиме роль «каталізатора» для продовження фінансової підтримки з боку кредиторів і донорів України.
Повідомляється також, що для зниження ризиків, пов’язаних з кредитуванням України в нинішніх умовах, двосторонні кредитори й донори зобов’язалися продовжувати підтримку України на відповідних умовах. Це має забезпечити здатність української сторони обслуговувати вже існуючі кредитні зобов’язання перед МВФ.
Як повідомляв Укрінформ, у п’ятницю Президент України оголосив, що Виконавча рада Міжнародного валютного фонду підтримала виділення Україні близько 1,3 мільярда доларів у межах інструменту Rapid Financing Instrument. Він подякував главі МВФ Крісталіні Георгієвій та виконавчій раді Фонду за підтримку.
Фото: Bloomberg