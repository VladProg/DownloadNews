Група Світового банку оголосила про додаткове грантове фінансування для України на суму 2,5 мільярди доларів США.

Про це повідомляє Укрінформ з посиланням на пресреліз Світового банку.
Зазначається, що цей грант є прямою бюджетною підтримкою уряду України і надається в рамках проєкту Світового банку “Державні витрати на підтримку адміністративної спроможності в Україні” (PEACE) для забезпечення безперервності надання основних послуг і здійснення головних функцій уряду в умовах війни.
Кошти надані Агентством США з міжнародного розвитку (USAID). “Їх перекажуть уряду України після того, як його прийнятні витрати перевірить Світовий банк”, - йдеться в повідомленні.
За даними Світового банку, цей додатковий фінансовий пакет для програми PEACE продовжує низку наданих раніше грантів і буде спрямований на підтримку ключових секторів, зокрема систем освіти та охорони здоров’я, виплату пенсій, фінансову допомогу внутрішньо переміщеним особам, підтримку програм соціальної допомоги, фінансування зарплат працівників державного сектору, які надають основні послуги.
“Мені приємно, що Світовий банк мобілізував 20,6 мільярда доларів США на підтримку України відтоді, як почалась війна. З цієї суми 18,5 мільярда доларів США вже виплачено, надавши допомогу понад 12 мільйонам українців. Ми будемо і надалі підтримувати народ України через проєкти екстрених ремонтів та координацію з українським урядом зусиль щодо відновлення та реконструкції”, – сказав президент Групи Світового банку Девід Малпас.
Як повідомляв Укрінформ, Світовий банк надасть 300 млн доларів на проведення термомодернізації.