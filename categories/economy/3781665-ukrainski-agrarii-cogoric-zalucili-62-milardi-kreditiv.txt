Від початку 2023 року станом на 1 листопада майже 12 тисяч агрогосподарств одержали 62 млрд грн банківських кредитів на розвиток, із них за державною програмою «Доступні кредити 5-7-9» 9,3 тисячі агропідприємств профінансовано на 35,9 млрд грн.

Про це повідомляє пресслужба Міністерства аграрної політики та продовольства України, передає Укрінформ.
У Мінагрополітики зазначили, що найбільший обсяг кредитів за різними програмами отримали аграрії Київської (11,7 млрд грн для 878 підприємств), Вінницької (5,6 млрд грн – для 1 375), Дніпропетровської (5,58 млрд грн – для 780), Кіровоградської (4,6 млрд грн – для 1 624) та Одеської (4,22 млрд грн – для 1 053 господарств) областей.

Станом на 1 листопада 9,3 тис. підприємств отримали понад 35,9 млрд грн за державною програмою «Доступні кредити 5-7-9%».
За програмою “Доступні кредити 5-7-9” найбільше отримали підприємства таких областей: Кіровоградської - 3,98 млрд грн виділено для 1 294 господарств; Вінницької – 3,7 млрд грн - для 1 043; Одеської - 3,57 млрд грн - для 849; Київської – 3,35 млрд грн — для 707 підприємств.
Як повідомлялося, програма “Доступні кредити 5-7-9” спрощує доступ мікро- та малого бізнесу до банківського кредитування. Аграрії можуть отримати кредит у розмірі до 90 млн грн. Кредитування надається під 5–9% річних, залежно від категорії кредиту та від суб’єкта підприємництва.
Фото: НБУ