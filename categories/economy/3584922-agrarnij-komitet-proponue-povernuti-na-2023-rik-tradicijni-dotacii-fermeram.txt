Комітет Верховної Ради з питань аграрної та земельної політики подав правки до проєкту державного бюджету на 2023 рік щодо повернення традиційних дотацій для фермерів, яких у початковому варіанті документа не передбачалось.

Про це повідомив член аграрного комітету Дмитро Соломчук, передає Укрінформ із посиланням на сайт парламенту.
За словами Соломчука, у проєкті бюджету на наступний рік передбачене кредитування для аграріїв, а от що стосується традиційних дотацій, то їх початковий варіант документа не передбачав. Передусім це стосується тваринницького комплексу та переробки.
«Працюємо над тим, щоб залучати кошти з ЄС, США. Це стосується і приватних фондів, і урядових програм. Наприклад, є фундація Говарда Баффета. Він першим зголосився допомагати Україні й забезпечив навесні більшість областей насінням. Йдеться саме про малих фермерів. Тому треба працювати в цьому напрямку й залучати підтримку з усього світу», - зазначив нардеп.
Соломчук нагадав, що для підтримки малих підприємців ресурс є. Зокрема, протягом цього року аграріям вже видано 65 млрд гривень кредитів, із них 26 млрд – під гарантії уряду.
«Для малих фермерів ми залучили 50 мільйонів євро із ЄС. Сьогодні тим, хто реєструється в Державному аграрному реєстрі для отримання субсидій, буде видаватися дотація в розмірі 3100 грн на гектар орної землі та 5300 (грн - ред.) на голову дійної корови. Уже зареєструвалися понад 17 тисяч фермерів», - додав політик.
Як повідомляв Укрінформ, програма допомоги малим агровиробникам на загальну суму понад 1,5 ммлрд гривень (50 млн євро) фінансується за рахунок бюджетної підтримки Євросоюзу.
Ця програма відповідає найкращим європейським практикам, зокрема, поширеному у ЄС механізму виробничих грантів (Production Grant Scheme, PSG). Наразі через Державний аграрний реєстр подано 17,1 тис. заявок на участь у програмі.