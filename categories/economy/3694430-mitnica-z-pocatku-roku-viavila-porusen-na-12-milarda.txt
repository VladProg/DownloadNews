Працівники Державної митної служби України у січні-березні 2023 року виявили 2766 порушень митних правил на 1,2 млрд грн.

Як передає Укрінформ, про це повідомляє пресслужба Держмитслужби у Телеграмі.
"За січень-березень 2023 року виявлено 2766 порушень митних правил із вартістю предметів правопорушень на суму понад 1,2 млрд грн", - йдеться в повідомленні.
Зазначається, що вилучено предметів правопорушень на суму понад 179 млн грн. Зокрема: промислових товарів на 91 млн грн, продовольчих товарів на 16 млн грн, валюти майже на 61 млн грн та транспортних засобів майже на 10 млн грн.

Безпосередньо митницями розглянуто 728 справ про порушення митних правил. Застосовано адміністративних стягнень у вигляді штрафу на суму 19 млн грн, з яких стягнуто до держбюджету 14 млн грн.
На розгляд до суду митницями передано 1363 справи про порушення митних правил на суму 350 млн грн. За результатами розгляду справ судами накладено стягнень (конфіскація товарів та штрафи) на суму понад 362 млн грн.
Як повідомляв Укрінформ, працівники Державної митної служби України у 2022 році виявили 11,1 тис. порушень митних правил на суму 2,9 млрд грн.