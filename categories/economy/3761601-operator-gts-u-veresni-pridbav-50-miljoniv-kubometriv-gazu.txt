ТОВ "Оператор ГТС України" придбало увесь обсяг природного газу, який планувало в 2023 році, для виробничих потреб. Цього обсягу достатньо для проходження компанією осінньо-зимового періоду.

Як передає Укрінформ, про це повідомляє пресслужба компанії у Телеграмі.
"Оператор ГТС України в вересні придбав анонсований раніше обсяг природного газу в 50 млн кубічних метрів для виробничих потреб. Закупівля відбулася на Українській енергетичній біржі у сімох постачальників", - йдеться у повідомленні.
Зазначається, що всього цьогоріч ОГТСУ закупив на УЕБ 200 млн кубометрів газу для виробничих потреб.
Як повідомлялося, ТОВ "Оператор ГТС України" відремонтувало магістральний газопровід, який забезпечує постачання "блакитного палива" для українських і молдовських споживачів.