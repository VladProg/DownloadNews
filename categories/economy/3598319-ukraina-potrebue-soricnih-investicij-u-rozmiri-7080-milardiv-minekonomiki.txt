Україна потребує капітальних інвестицій на рівні 70-80 млрд доларів щорічно протягом мінімум п’яти років після закінчення війни.

Про це під час Форуму «Діалог громадянського суспільства, бізнесу та влади: виклики воєнного часу» заявила перший віцепрем’єр-міністр – міністр економіки України Юлія Свириденко, повідомляє Укрінформ з посиланням на пресслужбу міністерства.
«Думати про інвестиції треба вже сьогодні. Дійсно, складно залучати інвестиції під час бойових дій. Але ми впевнені, що війна закінчиться перемогою. Україна стане інвестиційною Меккою. Тому робити попередню роботу по інвестиціях треба сьогодні», - сказала Свириденко.
Вона зауважила, що найбільше турбує українських та іноземних інвесторів - це питання страхування військових ризиків. В України є прогрес – домовленості з MIGA (Багатостороннім агентством з гарантування інвестицій - ред.) та IFC (Міжнародною фінансовою корпорацією - ред.) про те, що вони будуть покривати військові ризики на 90% від суми реалізації проєкту.
За словами міністра економіки, для розвитку промисловості Україна має залучати інвестиції. За підрахунками Уряду, капітальні інвестиції мають складати 70-80 млрд доларів щорічно протягом мінімум п’яти років після закінчення війни.
Окрім того, Свириденко нагадала, що платформа Advantage Ukraine, де зібрані державні і приватні інвестиційні проєкти, викликає високу зацікавленість серед інвесторів з Великобританії, США, Туреччини та Китаю. Паралельно з цим Уряд веде переговори з інвесткомпанією Black Rock про структурування фонду, який би займався залученням приватних інвестицій.
"Днями у нас була розмова з інвестиційним банком Goldman Sachs. Це говорить про те, що навіть під час війни є зацікавленість Україною з боку міжнародних інвесторів. Сподіваюсь, що в нас є можливість зараз почати залучати інвесторів, адже після перемоги Україна буде дуже привабливим місцем для інвестування, і інвесторам треба застовпити своє місце вже зараз", - заявила Свириденко.
Як повідомляв Укрінформ, Президент України Володимир Зеленський провів зустріч із представниками однієї з найбільших інвестиційних компаній США та світу Goldman Sachs - виконавчим віцепрезидентом Джоном Роджерсом та співголовою відділу прикладних інновацій і президентом глобальних справ компанії Джаредом Коеном. Учасники зустрічі обговорили можливості залучення компанією Goldman Sachs інвестицій для задоволення нагальних потреб України, які виникли внаслідок повномасштабної агресії росії. Зокрема, було зосереджено увагу на питанні кіберзахисту та протидії поширенню дезінформації.