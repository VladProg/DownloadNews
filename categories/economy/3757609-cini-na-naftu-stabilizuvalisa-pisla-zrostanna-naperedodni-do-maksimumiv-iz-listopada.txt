Ціни на нафту стабільні в середу, 6 вересня, після зростання напередодні до максимумів з листопада минулого року на інформації про плани Саудівської Аравії продовжити добровільне скорочення видобутку до кінця 2023 року.

Як передає Укрінформ, про це повідомляє enkorr.
Вартість жовтневих ф'ючерсів на сорт Brent на лондонській біржі ICE Futures становить $90,03 за барель, що на $0,01 (0,01%) нижче за ціну на закриття попередньої сесії. У вівторок ці контракти здорожчали на $1,04 (1,2%) – до $90,04 за барель, максимуму з 16 листопада.
Ціна ф'ючерсів на нафту WTI на жовтень на електронних торгах Нью-Йоркської товарної біржі (NYMEX) опустилася на $0,03 (0,03%) – до $86,66 за барель. За підсумками попередніх торгів вартість цих контрактів зросла на $1,14 (1,3%) – до $86,69 за барель, найвищого значення з 15 листопада.
Саудівська Аравія продовжить добровільне скорочення видобутку нафти на 1 млн б/д до кінця 2023 року, повідомило у вівторок державне агентство королівства з посиланням на офіційне джерело у Міністерстві енергетики країни.
Крім того, віцепрем'єр Росії Алєксандр Новак повідомив журналістам, що РФ продовжить добровільне скорочення постачання нафти на світові ринки до кінця поточного року (на 300 тис. б/д).
«Подальші обмеження постачань підтримуватимуть ціни на нафту. Ми, ймовірно, побачимо суттєве скорочення запасів нафти внаслідок цих обмежень», – йдеться в огляді аналітиків ANZ Group Holdings Ltd.