Україна вже отримала від Японії 12 вантажів гуманітарної допомоги для енергетичного сектору.

Як передає Укрінформ, про це повідомляє Міністерство енергетики України.
"В Україну вже доставлено 12 вантажів гуманітарної допомоги з Японії, яка включає, зокрема, резервні електростанції та генератори різної потужності", - йдеться у повідомленні.
Повідомляється також, що міністр енергетики України Герман Галущенко під час зустрічі із Надзвичайним і Повноважним Послом Японії в Україні Мацудою Кунінорі обговорив розвиток розподіленої генерації. Зокрема, на завершальній стадії перебуває реалізація домовленостей між країнами щодо постачання в Україну газових турбін.

Очікується, що це устаткування допоможе забезпечити надійне енергопостачання в низці регіонів України протягом майбутньої зими навіть в умовах ворожих обстрілів, а також підвищить маневрові потужності системи.
Як повідомлялося, Японія надала будівельні матеріали для відновлення будинків, що постраждали внаслідок руйнування Каховської ГЕС.