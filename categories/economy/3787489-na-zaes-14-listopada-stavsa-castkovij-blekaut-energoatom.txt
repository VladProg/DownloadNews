Некомпетентні дії російських загарбників призвели до часткового блекауту на Запорізькій АЕС.

Як передає Укрінформ, про це НАЕК "Енергоатом" повідомляє у Телеграмі.
"14 листопада 2023 року через некомпетентність російських загарбників та працівників Росатом стався частковий блекаут. Відбулося знеструмлення на шостому енергоблоці ЗАЕС, в результаті чого запустились дизель-генератори і системи безпеки, які працювали 90 хвилин", - ідеться у повідомленні.
У цей час російське "керівництво" станції з’ясовувало причини знеструмлення та вирішувало, що робити з наслідками, до яких призвели своїми некомпетентними діями.
В Енергоатомі зауважили, що ці дані підтверджуються інформацією інспекторів МАГАТЕ, які перебувають на майданчику тимчасово захопленої атомної станції.
"Через цілковиту непрофесійність російських окупантів на Запорізькій АЕС постійно відбувається деградація основного обладнання та більшає небезпечних випадків його відмов. Водночас перебування рашистів на найбільшому атомному обʼєкті Європи загрожує ядерній та радіаційній безпеці", - підкреслили в Енергоатомі.
В Енергоатомі наголосили, що Запорізьку АЕС необхідно негайно повернути під повний контроль законного оператора – НАЕК "Енергоатом", бо лише так можливо гарантувати дотримання ядерної та радіаційної безпеки об‘єкта.
В Енергоатомі нагадали, що від початку захоплення Запорізької АЕС росіянами там сталося 7 повних блекаутів. Такі події загрожували всьому континенту, адже окупанти не несуть відповідальності за ядерну та радіаційну безпеку станції.
Як повідомлялося, Запорізька атомна електростанція перебуває в тимчасовій окупації із 4 березня 2022 року.
Фото: bbc.com