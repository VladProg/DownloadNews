Українська сторона веде переговори зі словацькими перевізниками, які блокують рух вантажівок через "Вишнє Нємецке" на кордоні з Україною.

Про це сказав у коментарі Укрінформу речник ДПСУ Андрій Демченко.
"Зараз уточнюється із суміжною стороною, чи відбуватиметься і як подальший пропуск вантажівок. Попередньо маємо інформацію, що за годину учасники блокування руху планують пропускати кілька вантажівок на виїзд зі Словаччини і одну – на в'їзд", – сказав речник.
Станом на 15-ту годину на території Словаччини перед пунктом пропуску "Вишнє Нємецке" в напрямку України перебували близько 300 вантажівок. Пропуск легкового автотранспорту й автобусів здійснюється у штатному режимі.
Як повідомляв Укрінформ, на території Словаччини перевізники блокують рух вантажівок через пункт пропуску "Вишнє-Нємецке". Блокування руху вантажного автотранспорту, що прямує до цього КПП, розпочалося о 13:30 вівторка, 21 листопада.
Раніше, 6 листопада, розпочали безстроковий протест польські перевізники. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Перемовини на державному рівні результату не дали. За три дні пункт пропуску "Ягодин – Дорогуськ" перетнули всього 317 вантажівок на в'їзд і 47 – на виїзд замість 1800 у кожному напрямку.
У свою чергу, на пункті пропуску "Краківець – Корчова" українські перевізники провели мітинг у відповідь на блокування польськими протестувальниками перетину кордону вантажівками з Польщі в Україну.