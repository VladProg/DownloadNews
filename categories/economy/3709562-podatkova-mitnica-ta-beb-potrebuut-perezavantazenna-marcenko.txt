Міністр фінансів України Сергій Марченко вважає, що Державна податкова служба, Державна митна служба та Бюро економічної безпеки потребують перезавантаження.

Як передає Укрінформ, про це він сказав в інтерв'ю Forbes.
"До кожного з цих органів є питання, як у бізнесу, так і в громадян. Думаю, всі три структури дійсно потребують перезавантаження", - заявив він.
Марченко зазначив, що міністерство наразі активно відпрацьовує варіанти того, яким чином сформувати загальноприйнятне бачення реформування митниці за участі міжнародних організацій, зокрема в частині кадрового відбору.
"Тому що в інтеграції до ЄС митниця займає визначальне місце. І щодо митниці зроблена величезна робота, адже ми вже маємо рівень виконання Україною вимог Угоди про асоціацію з ЄС в митній сфері у понад 80%", - пояснив міністр.
Він додав, що податкова намагається виконувати планові показники, і з точки зору процесів це більш структурований та системний орган, ніж митниця. Марченко зауважив, що питання реформування цього органу також назрівають у зв'язку з постійним запитом на системні зміни, зокрема в частині адміністрування, це питання також назріває.
"Я не прихильник підходу, коли перезавантаження асоціюється з кадровими призначеннями. Раніше я вважав, що дійсно, знайшовши професіоналів, ти певним чином знімаєш з себе відповідальність. Та так не відбувається, на жаль. Важливо зрозуміти, на якому етапі можна нівелювати людський чинник. Я вважаю, будь-яка взаємодія з бізнесом – це вже корупція. Все має бути автоматизовано. Не тому, що податківці погані чи поганий бізнес, а тому, що це досить логічна конструкція. Бізнес, який не хоче платити податки, знаходить таку можливість у вигляді тих податківців, які готові цьому посприяти", - розповів очільник Мінфіну.
За його словами, потрібно створити такі умови, при яких будуть прибрані будь-які можливості бізнесу взаємодіяти з держпосадовцями, крім окремих випадків, чітко визначених законом.
Наразі Мінфін готує відповідні законопроєкти щодо реформи митниці та податкової.
Як повідомляв Укрінформ, голова Комітету Верховної Ради України з питань фінансів, податкової та митної політики Данило Гетманцев в інтерв'ю Укрінформу заявив, що в Україні до кінця року потрібно реформувати БЕБ, Державну митну службу, а також Державну податкову службу. Зокрема, у січні 2023 року депутат анонсував масштабну цифровізацію податкової.
Прем'єр-міністр України Денис Шмигаль у лютому 2023 року заявив, що Кабінет Міністрів планує цього року провести реформу митниці, яка включатиме реалізацію шести кроків.