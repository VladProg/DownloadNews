Представники Офісу Президента України та правоохоронних органів обговорили з бізнесом нагальні проблеми, за результатами яких анонсовано низку рішень найближчим часом.

Про це Укрінформу повідомили в Офісі Президента України.
«Сьогодні на черговій зустрічі з бізнесом та правоохоронцями розібрали абсолютно конкретні проблеми, пов'язані з питаннями природокористування, виділення земельних ділянок, будівництвом нових об'єктів і з недобросовісними діями банків, які здійснювали рейдерське захоплення об'єктів нерухомості», - повідомив заступник керівника Офісу Президента Ростислав Шурма.

Фото: Офіс Президента
Наголошується, що у зустрічі, яка вібулася 25 липня, взяли участь директор ТОВ «Волиньсапрофос» Євген Воловиченко, директор «Мультіплекс-Холдинг» Роман Романчук, віце-президент компанії «ОККО» Василь Даниляк та президент та керуючий партнер «Торонто-Київ» Юрій Кривошея.
За словами Шурми, результати розгляду конкретних окремих справ будуть уже найближчим часом, а згодом з’являться і рішення щодо змін цілої системи.
Як повідомлялося, заступники керівника Офісу Президента Ростислав Шурма та Олег Татаров провели першу зустріч учасників координаційної платформи, яка розглядатиме проблемні питання, що виникають між бізнесом і правоохоронними органами.