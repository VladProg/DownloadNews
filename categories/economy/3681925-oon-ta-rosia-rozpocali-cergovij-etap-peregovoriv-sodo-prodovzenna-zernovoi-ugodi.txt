У понеділок у Женеві розпочалися переговори між представниками ООН та заступником міністра закордонних справ росії сергієм вершиніним про можливе продовження "зернової угоди".

Передає Укрінформ з посиланням на Reuters.
З боку Організації Об’єднаних Націй у переговорах беруть участь представниця ООН з питань торгівлі Ребека Грінспан і заступник генсека з гуманітарних питань Мартін Гріффітс.
Планувалося, що вони триватимуть один день, але в разі потреби можуть бути продовжені.
москва заявила, що погодиться на продовження угоди лише за умови зняття обмежень на її власний експорт зернових і добрив, який ускладнено через платіжні, логістичні та страхові санкції.
Зазначається, що початок переговорів зумовив падіння цін на пшеницю та кукурудзу, оскільки Україна є великим експортером цих зернових.
Ціни на пшеницю на Чиказькій товарній біржі знизилися на 0,9%, ф'ючерси на кукурудзу – на 1%.
Як повідомлялося, Чорноморська зернова ініціатива за участю України й росії та за посередництва ООН і Туреччини була оформлена у вигляді угоди в липні минулого року. Вона дала змогу запобігти глобальній продовольчій кризі, забезпечивши можливість вивезення зерна з трьох українських портів.
Угоду було продовжено на 120 днів у листопаді, 18 березня її мають продовжити знову.
"Зернова угода" передбачає розблокування москвою українських портів у Чорному морі для безпечного експорту зерна.