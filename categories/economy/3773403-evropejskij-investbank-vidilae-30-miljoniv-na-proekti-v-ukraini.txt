Президент Європейського інвестиційного банку Вернер Хойєр разом із віцепрезиденткою ЄІБ Терезою Червінською зустрілися з міністром фінансів України Сергієм Марченком під час щорічних зборів МВФ і Світового банку у Марракеші.

Вони підтвердили надання €30,7 мільйона у межах пакетів Екстрених заходів солідарності з Україною від ЄІБ. Про це повідомляє представництво Євросоюзу в Україні, передає Укрінформ.
Як зазначається, ці кошти підкріплені гарантією ЄС і покликані покращити муніципальну інфраструктуру країни та міський громадський транспорт, а також зобов'язанням щодо подальшої фінансової підтримки до кінця року.
ЄІБ розгортає спеціалізований фонд «EU for Ukraine», який передбачає додаткове фінансування в усіх секторах, включаючи участь у капіталі в компаніях приватного сектору. Це доповнює вже наявну технічну допомогу від ЄІБ у розмірі €100 мільйонів, яка допоможе Україні та Молдові підготувати та втілювати змістовні проєкти.
«ЄІБ непохитно підтримує Україну. Це нове фінансування підкреслює наше зобов’язання підтримати не тільки в наданні негайної допомоги, але й у довгостроковій відбудові країни. Незалежно від того, йдеться про нове трамвайне сполучення чи покращення місцевих послуг, усе, що ми робимо, спрямоване на сприяння економічному відновленню та нормалізації повсякденного життя ураженого війною українського народу», - сказав президент ЄІБ.
Виділене фінансування у розмірі €30,7 мільйона буде спрямоване на вирішення нагальних потреб із модернізації таких українських міст, як Київ, Одеса, Львів, Луцьк та Суми, щоб забезпечити сталу мобільність і задоволення життєво важливих інфраструктурних потреб цих муніципалітетів.
€22 мільйони було виділено на придбання нових екологічно чистих тролейбусів і трамваїв для Києва, Львова та Одеси, вироблених українськими компаніями. Решту €8,74 мільйона було спрямовано на підтримку ключових муніципальних проєктів, як-от рекультивація Грибовицького сміттєзвалища та управління твердими побутовими відходами у Львові, впровадження енергоефективних заходів у дитячих садках Сум, а також покращення систем водопостачання та водовідведення у Луцьку.
«Ми вдячні Європейському інвестиційному банку та ЄС. Ця підтримка допомагає підтримувати фінансову стабільність України. Внесок у розмірі €30,7 мільйона допоможе покращити міські послуги та транспорт в Україні, гарантуючи нашим громадянам збереження мобільності в умовах повномасштабної російської збройної агресії проти України», - сказав міністр фінансів України.
ЄІБ від початку російського вторгнення надав негайну допомогу Україні, виділивши з 2022 року €1,7 мільярда на терміновий ремонт інфраструктури країни, зруйнованої російськими бомбардуваннями. Банк ЄС також надав кредитну лінію у €4 мільярда для підтримки інтеграції біженців з України в країнах ЄС.