Прем’єр-міністр Канади Джастін Трюдо заявив, що його країна надасть Україні у 2024 році суттєву макроекономічну підтримку.

Як передає кореспондент Укрінформу, про це він повідомив на спільній пресконференції з Президентом України Володимиром Зеленським.
«Уряду потрібні ресурси, необхідні для продовження надання послуг населенню, довгострокова впевненість в ефективному плануванні та координація допомоги, щоб Україна після здобуття перемоги продовжувала залишатися сильною і процвітаючою країною. Тому я сьогодні підтверджую, що ми знову надамо суттєву макроекономічну підтримку Україні у 2024 фінансовому році», – сказав Трюдо.
За його словами, Канада й Україна домовилися взаємодіяти з партнерами з G7 для створення робочої групи, які надаватиме консультації щодо арешту й конфіскації російських активів, у тому числі центрального банку РФ. Також Канада додає до санкційного списку 63 фізичні та юридичні особи з Росії, включаючи причетних до викрадення дітей і поширення дезінформації.
Трюдо додав, що Канада підтримуватиме громадянське суспільство України, а також надаватиме допомогу Верховній Раді у підвищенні його кіберстійкості, місцевим громадам – у відновленні інфраструктури та фермерам, які постраждали від російського вторгнення.
Керівник Офісу Президента Андрій Єрмак уточнив у Телеграмі, що під обмеження потрапили Московський державний інститут міжнародних відносин, видання "Взгляд", "Комсомольськая правда", молодіжні організації "Юнармия", "Молодая гвардия", "Движение первых", Російське географічне товариство, яке очолює Шойгу, міністр праці Котяков, дитячі омбудсмени, Клуб "Валдай", Акціонерне товариство "Володимир Точмаш", ПАТ "Ковровський механічний завод" та інші.
Як повідомлялося, Трюдо заявив, що Канада змінює свій підхід до надання багаторічної допомоги, гарантуючи Україні передбачувану підтримку, «необхідну їй для довгострокового успіху».
Фото: ОП