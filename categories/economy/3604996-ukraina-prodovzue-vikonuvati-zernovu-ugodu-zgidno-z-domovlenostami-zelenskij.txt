Україна укладала угоду про вивезення зерна з Туреччиною та ООН і продовжує виконувати свої зобов’язання за цим документом.

Про це заявив Президент Володимир Зеленський під час спільної з прем'єр-міністром Чехії Петером Фіалою пресконференції у Києві, повідомляє кореспондент Укрінформу.
«Безумовно, я думаю, що світ в цілому вже звик до тих чи інших риторик агресивного характеру з боку офіційних і неофіційних представників рф. Хочу нагадати, що в зерновій ініціативі існує дві паралельні домовленості чи два документи. Перший - тристоронній документ Україна-ООН і Туреччина. Тут від трьох суб'єктів я не чув, щоб хтось з чимось був незгодний і хтось хотів би зупинити зернову ініціативу. Тож тут ми продовжуємо, як втрьох і домовлялися", - сказав Зеленський.
Від додав, що є інший документ - між рф, Туреччиною і ООН.
"Я не впевнений , що той документ Туреччина або ООН порушили, бо вони не зацікавлені в тому, щоб принести голод в країни Африки або Азії. Тож, безумовно, те, що росія говорить - що вона виходить з цієї ініціативи, говорить, що вона виходить з домовленості тих трьох сторін. А це говорить, що саме вона порушує їхні домовленості", - зазначив Президент.
Підсумовуючи, глава держави висловив сподівання, що міжнародні партнери зможуть "заспокоїти" риторику російської федерації щодо "виходу" із зернової ініціативи.
"Ми зі свого боку продовжуємо зернову ініціативу, тому що розуміємо, що несемо у світ стабільність на ринку харчової продукції", - наголосив Зеленський.
Як повідомляв Укрінформ, у Стамбулі 22 липня підписали міжнародну угоду про розблокування українських портів для вивезення зерна. Україна підписала документ із Туреччиною та ООН. Дзеркальну угоду з Туреччиною та ООН також підписала росія.
29 жовтня рф заявила про вихід із Чорноморської зернової ініціативи, скориставшись як приводом для такого рішення нібито атакою дронів на Севастопольську бухту.
Глава Міністерства закордонних справ України Дмитро Кулеба закликав світову спільноту не дозволити росії під надуманим приводом заблокувати «зерновий коридор», який гарантує продовольчу безпеку мільйонів людей.
У ЄС заявили, що рішення рф вийти створює ризики для продовольчої безпеки у найбільш вразливих країнах світу, тож росія має повернутися до виконання цієї угоди та дозволити діяльність морських коридорів для транспортування українських продовольства та добрив на світовий ринок.
НАТО також закликало росію терміново повернутися до виконання укладеної угоди, а Президент США Джо Байден назвав вихід росії із зернової ініціативи обурливим і таким, що посилить голод.