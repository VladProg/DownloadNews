Ціни на нафту зростають у четвер, 5 січня, після суттєвого падіння за попередні дві сесії на тлі побоювань щодо перспектив попиту.

Як передає Укрінформ, про це повідомляє enkorr.
Вартість березневих ф'ючерсів на нафту Brent на лондонській біржі ICE Futures становить $78,75 за барель, що на $0,91 (1,17%) вище за ціну на закриття попередньої сесії. За підсумками торгів у середу ці контракти подешевшали на $4,26 (5,2%), до $77,84 за барель.
Ціна ф'ючерсів на нафту WTI на лютий на електронних торгах Нью-Йоркської товарної біржі (NYMEX) збільшилася на $0,87 (1,19%), до $73,71 за барель. На час закриття попередніх торгів вартість цих контрактів знизилася на $4,09 (5,3%), до $72,84 за барель.
Ціни на нафту впали приблизно на 9% за останні дві сесії у зв'язку зі зростанням захворюваності COVID-19 у Китаї, що затьмарює короткострокові перспективи попиту на нафту в цій країні.
Крім того, побоювання нестачі енергоресурсів на світовому ринку в зимовий період, які підтримували ціни в останні місяці, слабшають з огляду на м'якшу, ніж очікувалося, зимову погоду в США та Європі.
У центрі уваги трейдерів у четвер - доповідь про запаси енергоносіїв у США, яку оприлюднять міністерство енергетики країни.
Дані Американського інституту нафти (API), опубліковані напередодні, показали збільшення запасів у Штатах за тиждень, що завершився 30 грудня, на 3,3 млн барелів.