Вищий антикорупційний суд визнав невинуватими колишніх голову та головного контролера Рахункової палати у привласненні службової квартири вартістю майже 1,4 млн гривень шляхом зловживання службовим становищем.

Як передає Укрінформ, про це повідомив ВАКС.
"У четвер, 6 квітня 2023 року, колегія суддів Вищого антикорупційного суду ухвалила вирок, яким визнала колишніх голову (2012-2018 роки), головного контролера Рахункової палати та її родича невинуватими у вчиненні кримінального правопорушення, передбаченого ч. 5 ст. 191 КК України", — ідеться в повідомленні.
Зазначається, що обвинувачені виправдані у зв‘язку з відсутністю у їхніх діях складу кримінального правопорушення.
Вирок може бути оскаржений в апеляційному порядку протягом 30 днів з дня його проголошення.
Спеціалізована антикорупційна прокуратура в Телеграмі заявила, що на вирок ВАКС уже готується апеляційна скарга.
"Прокурори не погоджуються з таким рішенням суду і будуть відстоювати свою позицію у суді апеляційної інстанції", — зазначили в САП.
Наголошується, що в ході досудового розслідування були зібрані достатньо доказів на підтвердження факту привласнення ексочільником та членом Рахункової палати державного майна, а саме квартири вартістю майже 1,4 млн гривень шляхом зловживання службовим становищем за попередньою змовою.
Як повідомлялося, колишній голова Рахункової палати Роман Магута перебував під слідством у справі про зловживання владою з 2016 року. Правоохоронці встановили, що фігурант допоміг відчужити службову квартиру на користь родича ексдиректорки департаменту з питань агропромислового комплексу, природних ресурсів та охорони навколишнього природного середовища Рахункової палати Марії Шулежко.
За даними слідства, Шулежко звернулася до Магути з проханням приватизувати двокімнатну квартиру вартістю майже 1,4 млн грн, придбану Рахунковою палатою у грудні 2013 року, на що той погодився. У квартирі прописали племінника Шулежко. Той квартиру приватизував і передарував.