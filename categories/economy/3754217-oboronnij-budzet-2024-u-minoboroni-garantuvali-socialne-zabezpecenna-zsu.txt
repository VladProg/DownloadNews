Оборонний бюджет на наступний 2024 рік ще в процесі формування, однак вже зараз відомо, що соціальне забезпечення військовослужбовців буде гарантовано.

Про це заступник міністра оборони України Ростислав Замлинський розповів на брифінгу, відповідаючи на питання Укрінформу щодо формування оборонного бюджету на 2024 рік.
«Згідно з бюджетним кодексом Міністерство оборони України подало відповідний бюджетний запит у встановлений строк. Найближчим часом ми будемо його обговорювати з нашими колегами з профільного міністерства. Традиційно бюджетні маяки виставило Міністерством фінансів по аналогії призначень поточного бюджетного періоду, але ми знаємо з практики 2023 року, що бюджет Міноборони змінювався упродовж поточного бюджетного року в сторону збільшення з об’єктивних причин. І в 22 році зрештою така сама ситуація була», - зазначив Замлинський, додавши, що міністерство, як й інші складові Сил оборони, фінансуються виключно коштом вітчизняних платників податків.
За словами Замлинського, близько 70% надходжень до загального фонду Держбюджету від вітчизняних суб’єктів господарювання, йдуть на потреби Міноборони.
Заступник міністра запевнив, що у наступному бюджетному році всі потреби військовослужбовців соціального характеру будуть покриті.
«Зараз ще зарано говорити про бюджет 2024 року, в будь-якому разі ми глибоко переконані, що і Міністерство фінансів, і Верховна Рада, яка затверджує бюджет нашої держави на наступний рік, прийме виважене управлінське рішення, і як в попередньому, так і в цьому році, і я впевнений, що в наступному році, ми зможемо максимально задовольнити мінімальні потреби. Точно ми задовольнимо потреби соціального характеру, мова йде про грошове забезпечення військовослужбовців, а це одне з пріоритетів наряду з боєприпасами, зброєю і з військовою технікою», - заявив заступник міністра.
Як повідомляв Укрінформ, за січень-липень 2023 року видатки загального фонду держбюджету на сектор безпеки та оборони становили ₴969,2 мільярда.