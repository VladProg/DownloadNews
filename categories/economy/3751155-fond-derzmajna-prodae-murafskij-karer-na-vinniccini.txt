Фонд державного майна України проведе 7 вересня 2023 року аукціон з продажу Мурафського кар’єру на Вінниччині; стартова ціна об'єкта – 4,9 млн грн.

Про це ФДМУ повідомляє у Фейсбуці, передає Укрінформ.
"ФДМУ виставив на приватизацію Мурафський кар’єр на Вінниччині. Аукціон відбудеться 7 вересня, стартова ціна – 4,9 млн гривень", - йдеться в повідомленні.
У ФДМУ зазначають, що окрім переможної ставки, інвестор також повинен сплатити 11,1 млн гривень боргів підприємства перед працівниками та держбюджетом.
Із 2013 року це підприємство припинило свою діяльність та втратило спецдозвіл на видобування вапняку. Сьогодні там працює лише 6 людей. До складу Мурафського кар’єру входить 15 об’єктів нерухомості площею 1718 м² – виробничі цехи, адміністративні будівлі та склади. Площа земельної ділянки складає 28,1 га – новий власник матиме пріоритетне право на її оформлення.
Приватизація кар’єру дозволить залучити ефективного приватного власника, який розвиватиме підприємство, створить нові робочі місця та сплачуватиме податки.
Як повідомлялось, економічний ефект від проданих на приватизаційних аукціонах об’єктів державного майна цьогоріч вже становить 3,4 млрд грн, з них 2,4 млрд – кошти від продажу.