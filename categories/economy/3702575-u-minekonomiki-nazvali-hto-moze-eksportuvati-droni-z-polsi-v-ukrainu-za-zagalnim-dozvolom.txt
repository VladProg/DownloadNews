Після спрощення Польщею правил експорту дронів в Україну, це устаткування можуть за загальним дозволом постачати в Україну як волонтери, так і юридичні особи.

Про це в ефірі загальнонаціонального телемарафону "Єдині новини" сказав заступник міністра економіки, торговий представник України Тарас Качка, передає Укрінформ.
"До сьогоднішнього дня це була велика проблема, кожного дня до нас зверталися волонтери щоб спростити транзакції з ЄС до України. Тому що кожне постачання вимагало отримання дозволу від ЄС. В рамках чинного законодавства польські колеги знайшли рішення - можливість застосувати загальний дозвіл. Є загальний дозвіл, яким може скористатися будь-яка особа, яка живе або зареєстрована в Польщі, це може бути українець, який живе в Польщі, має адресу в Польщі, неурядова організація, благодійний фонд, це може бути комерційна структура, тобто будь-який суб'єкт, який може агрегувати партію цих дронів і відповідно на підставі загального дозволу передати їх в Україну платно або безоплатно цілком легально", - сказав Качка.
Він пояснив, що дрони відносяться до категорії продукції подвійного призначення, до якої застосовується такі самі норми контролю, як і до виробів, обладнання тощо військового використання. Саме тому з постачанням дронів в Україну, яким займаються волонтерські організації, виникали складнощі.
Як повідомлялося, уряд Польщі на прохання української сторони спростив експорт дронів до України. Рішення набуло чинності 28 квітня.
Експорт дронів здійснюватиметься на основі загального дозволу, наданого міністром розвитку та технології Республіки Польща.
Фото: Генштаб ЗСУ