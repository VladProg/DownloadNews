Одним із найбільш вагомих чинників, який є передумовою для покращення перспектив світової економіки та забезпечення глобальної стабільності на фінансових ринках, є припинення війни, розв’язаної Росією в Україні.

Про це йдеться у Звіті МВФ з питань глобальної фінансової стабільності (GFSR), презентованому у вівторок у Марракеші, передає власний кореспондент Укрінформу.
«Виконавчі директори (Фонду – ред.) загалом погодилися, що припинення війни Росії проти України залишається єдиним найбільш впливовим заходом для покращення глобальної перспективи», - зазначається в документі.
Водночас зауважується, що в разі раптового загострення війни в Україні можуть виникнути збої на товарних ринках, а також посилитися тиск на глобальні продовольчі ціни, що, своєю чергою, уповільнить або навіть нівелює темпи інфляції.
У цьому звʼязку директор Департаменту грошово-кредитних систем і ринків капіталу МВФ Тобіас Адріан у відповідь на запитання Укрінформу зауважив, що російська війна є одним із тригерів геополітичної фрагментації.
«МВФ тісно співпрацює з владою в Україні з метою підтримки фінансової стабільності в країні. Тож ми взаємодіємо і з Центральним банком (НБУ – ред.)»,- зауважив представник МВФ.

Він також підкреслив, що Україна «продемонструвала неймовірну стійкість» в умовах жахливої війни.
Як повідомляв Укрінформ, в останньому прогнозі «Перспективи світової економіки» (WEO) МВФ зазначив, що очікує зростання глобальної економіки до 3,5% за підсумками 2023 року, а також зниження цього показника на 0,6% наступного року що лише віддаляє його від середнього історичного рівня 3,8%, який існував до пандемії.