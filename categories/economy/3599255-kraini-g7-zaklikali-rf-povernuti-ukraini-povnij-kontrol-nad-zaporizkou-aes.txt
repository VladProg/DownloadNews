Країни Великої сімки засудили повторне викрадення російськими військовими керівництва та персоналу Запорізької АЕС, а також закликали рф повернути Україні повний контроль над ЗАЕС.

Про це йдеться у заяві G7, передає Укрінформ з посиланням на Reuters.
«Ми засуджуємо неодноразові викрадення росією керівництва та персоналу української ЗАЕС. Ми закликаємо росію негайно повернути повний контроль над ЗАЕС її законному суверенному власнику, Україні», — йдеться у заяві.
Як повідомлялося, ЗАЕС, найбільша атомна станція в Європі, з 4 березня захоплена російськими військовими. Загарбники розміщують на майданчику станції військову техніку та боєприпаси, обстрілюють прилеглу територію і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.
Крім того, загарбники викрадають і катують працівників ЗАЕС. Зокрема, 10 жовтня росіяни викрали заступника генерального директора Запорізької атомної електростанції Валерія Мартинюка, а 30 вересня - гендиректора ЗАЕС Ігоря Мурашова. Останній був звільнений з полону 3 жовтня.
17 жовтня росіяни затримали та вивезли в невідомому напрямку начальника служби інформаційних технологій Запорізької АЕС Олега Костюкова та помічника генерального директора станції Олега Ошеку.
У своєму виступі від 21 вересня президент рф володимир путін вдався до погроз застосування ядерної зброї. У відповідь на це президент США Джо Байден заявив, що США готові вжити критичних заходів контролю над ядерним озброєнням у світі, а високий представник ЄС Жозеп Боррель зазначив, що погрози путіна ядерною зброєю не похитнуть підтримки України.
Президент України Володимир Зеленський заявив, що світова спільнота має діяти більш активно, аби позбутися російського ядерного шантажу, зокрема, звільнивши ЗАЕС від російських загарбників.