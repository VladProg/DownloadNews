У 2022 році імпорт російської нафти в Індію зріс у десять разів, свідчать дані індійського державного кредитора Bank of Baroda.

Про це повідомляє BBC, передає Укрінформ.
Індії вдалося заощадити близько п’яти мільярдів доларів США за рахунок збільшення закупівель сирої нафти із росії.
росія продавала енергію зі знижкою Китаю та Індії. У 2021 році російська нафта становила лише 2% річного імпорту в Індію. Зараз ця цифра становить майже 20%, повідомляє Bank of Baroda.
Згідно із даними, закупівлі Індією нафти у росії протягом останнього фінансового року заощадили близько 89 доларів США на тонну сирої нафти.
Незважаючи на тиск з боку США та Європи, Індія відмовилася дотримуватися санкцій Заходу щодо російського імпорту. Нью-Делі також прямо не засудив повномасштабне вторгнення росії в Україну.
Як повідомляв Укрінформ, імпорт російської нафти в Сінгапур у першому кварталі 2023 року зріс майже утричі після того, як Європейський Союз заборонив імпорт нафтопродуктів з рф.