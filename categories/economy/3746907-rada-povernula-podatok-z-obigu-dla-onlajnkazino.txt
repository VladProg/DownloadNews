Верховна Рада ухвалила закон №8176, який серед іншого відновлює податок з обігу для онлайн-казино у розмірі 18%.

Про це повідомив у Телеграмі голова Комітету Верховної Ради України з питань фінансів, податкової та митної політики Данило Гетманцев, передає Укрінформ.
«ВР оподаткувала онлайн-казино податком з обороту. Це принесе в бюджет додатково щонайменше ₴1,5 мільярда на рік», - йдеться у повідомленні.
У картці законопроєкту «Про внесення змін до статті 197 Податкового кодексу України щодо підтримки діяльності з охорони людського життя на морі відповідно до міжнародних договорів України», де, власне, і йдеться про відновлення 18% ставки податку на обіг (Gross Gaming Revenue, GGR) зазначається, що документ підтримали 266 депутатів.
Крім того, зазначеним законопроєктом пропонується надати пільги зі сплати ПДВ при ввезенні в Україну морських суден та пошуково-рятувального обладнання, оплата вартості яких здійснюється за рахунок бюджетних коштів.
Як повідомлялося, Верховна Рада у січні 2023 року ухвалила зміни до Податкового кодексу, якими відновлюється норма про те, що платниками єдиного податку третьої групи, які використовують особливості оподаткування в умовах воєнного стану (зокрема, ставку цього податку у розмірі 2% доходу), не можуть бути організатори проведення азартних ігор, лотерей, парі (букмекерське парі, парі тоталізатора). Президент підписав документ 6 лютого.