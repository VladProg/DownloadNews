За останню добу, 3 травня, через російські обстріли постраждало обладнання операторів систем розподілу семи областей.

Як передає Укрінформ, про це повідомляє НЕК «Укренерго» у Телеграмі.
«Минула доба була важкою для енергосистеми України. Ворог завдав масованих ракетних та артилерійських обстрілів вздовж всієї лінії фронту. Найбільших уражень зазнало обладнання операторів систем розподілу (обленерго) у Чернігівській, Харківській, Сумській, Донецькій, Дніпропетровській, Запорізькій, Херсонській областях. Магістральні мережі нових пошкоджень не зазнали», – йдеться у повідомленні.
Зазначається, що у Херсоні через ракетні обстріли за добу було знеструмлено понад 6 тисяч споживачів. У Сумській області з вечора тривають артилерійські обстріли вздовж всієї лінії кордону з рф. Там, де дозволяє безпекова ситуація, тривають аварійно-відновлювальні роботи.
У Дніпропетровській області відновлено електропостачання близько 15 тисяч споживачів,яке було порушено через нічні обстріли. У Донецькій області відновлено енергоживлення побутових споживачів міста Торецьк, яке знеструмлювалось через повторні обстріли.
Опівночі ворог завдав ракетного удару по об’єкту генерації в Донецькій області - було пошкоджено обладнання та знеструмлено близько 186 тисяч споживачів. На ранок електропостачання всіх споживачів в цих регіонах відновлено.
«Попри всі втрати та пошкодження, енергосистема України продовжує працювати збалансовано, дефіцит електроенергії відсутній. Активно працюють гідроелектростанції та електростанції з відновлюваних джерел енергії, що компенсує зменшення частки теплових та атомних електростанцій», – додали в Укренерго.
Як повідомлялося, у ніч на 4 травня 2023 року російський агресор завдав удару по об’єкту генерації у Донецькій області. Також через бойові дії залишається відключеною частина споживачів чотирьох областей.