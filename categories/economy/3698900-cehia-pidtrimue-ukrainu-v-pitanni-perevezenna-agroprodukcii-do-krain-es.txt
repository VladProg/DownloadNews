Міністри аграрної політики та продовольства України та сільського господарства Чеської Республіки обговорили ситуацію із перевезенням української агропродукції. Зденек Некула запевнив колегу у повній підтримці України в цьому питанні.

Як передає Укрінформ, про це повідомляє пресслужба Міністерства аграрної політики та продовольства України.
«Міністр аграрної політики та продовольства України Микола Сольський провів онлайн зустріч з міністром сільського господарства Чеської Республіки Зденеком Некулою. Микола Сольський подякував колезі за підтримку України, за рішення і заяви чеської сторони про необхідність збереження «Шляхів солідарності», умов транзиту та імпорту української аграрної продукції, та недоцільності прийняття односторонніх рішень», - йдеться в повідомленні.
Зі свого боку міністр сільського господарства Чехії запевнив Сольського у повній підтримці України.
Як повідомлялося, Польща, Угорщина, Словаччина та Болгарія ввели тимчасову заборону на імпорт зерна та інших видів сільськогосподарської продукції з України. У середу, 19 квітня, Єврокомісія заявила про план реалізувати заходи реагування на надмірне надходження української агропродукції до країн - членів Євросоюзу, відповідно до правил спільного ринку ЄС. Зокрема, йдеться про підтримку уражених фермерських господарств та застосування обмежувальних заходів щодо поставок на ринок ЄС українського зерна та інших продовольчих товарів.