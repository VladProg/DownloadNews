Незатребуване майно, що зберігається в Держрезерві і термін зберігання якого закінчився, буде реалізоване на конкурсних засадах.

Як передає Укрінформ, відповідне рішення уряд ухвалив на засіданні 7 листопада 2023 року, повідомляє пресслужба Мінекономіки.
"Так, згідно з рішенням уряду на торгах будуть реалізовані шапки зі штучного хутра для військовослужбовців, закладені до Держрезерву на початку 2000-х років. Але з 2017 року Наказом Міноборони введені нові правила носіння військової форми. «Шапки-ушанки» не відповідають цим новим вимогам, отже не будуть затребувані військовими", - йдеться в повідомленні.
Реалізації підлягає також зерно врожаїв до 2018 року, що зберігається на потужностях Держрезерву. Визначені терміни зберігання зерна державного резерву – 2 роки. Враховуючи, що якість зерна дедалі погіршується, а отже його вартість - зменшується, зволікання з реалізацією загрожує державі більшими збитками.
Окрім цього, буде реалізоване на конкурсних засадах незатребуване моторне масло М-63/10D, термін зберігання якого також завершується.
«Реалізація незатребуваного майна, термін зберігання якого закінчився, дозволить державі заощадити кошти, які сьогодні витрачаються на його зберігання. Фактично, майна, яке виявилося непотрібним замовникам навіть в умовах війни, що само по собі показово. Натомість надходження від продажу дозволять нам освіжити та поповнити запаси Держрезерву. Будуть придбані матеріальні цінності з актуальної номенклатури, яка відповідає вимогам сучасності, потребам держави та замовників», - зазначив заступник міністра економіки Ігор Фоменко.
Як повідомлялось, нині триває реформа Держрезерву, головною метою якої є створення сучасної, ефективної та раціональної системи державних резервів. 16 грудня 2023 року набуває чинності Закон України «Про державні резерви», який є одним з ключових для реалізації реформи.