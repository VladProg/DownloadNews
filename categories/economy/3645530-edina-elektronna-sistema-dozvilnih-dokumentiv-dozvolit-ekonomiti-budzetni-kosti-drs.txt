В Україні планують створити Єдину державну електронну систему дозвільних документів, яка об’єднає 80 різних реєстрів, на ведення яких держава витрачає 111 млн грн щороку. Її утримання коштуватиме лише 7 млн грн.

Про це повідомив голова ДРС Олексій Кучер в інтерв’ю Укрінформу.
«Зараз в нас існує 80 різних реєстрів, на ведення яких держава витрачає 111 млн грн щороку. А ми хочемо створити лише один (Єдину державну електронну систему дозвільних документів, - ред.), де буде акумульована вся необхідна інформація та інструменти для бізнесу. Його утримання коштуватиме лише 7 млн грн – економія в десятки разів», - зазначив очільник служби.
За його словами, онлайн-реєстр допоможе бізнесу подавати заяви на отримання дозвільних документів, вносити плату за отримання послуг, генерувати та вести ліцензійні справи, а також мати доступу до електронних документів та в разі чого – онлайн оскаржувати дії дозвільних органів та ліцензування.
«Як тільки ми зможемо знайти донорів, які профінансують розробку, то запровадимо його дуже швидко. Такий інструмент – це повна цифровізація дозвільних та ліцензійних процедур, а також публічність та відкритість інформації про бізнес», - переконаний Кучер.
Нагадаємо: Державна регуляторна служба планує запустити регуляторний портал, який допоможе пришвидшити процес дерегуляції та покращить якість регуляторних актів. Для його впровадження необхідно 7 млн грн.