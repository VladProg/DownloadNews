Національне агентство з питань запобігання корупції внесло до списку кандидатів на санкції вісім ключових підприємств білоруського військово-промислового комплексу, які виготовляють і постачають Росії компоненти для зброї.

Як передає Укрінформ, про це повідомило НАЗК.
Інформацію про співпрацю підприємств із країною-агресором агентство отримало від представників білоруської опозиції.
Так, поповнили списки потенційних кандидатів на санкції, зокрема:
підприємства з розробки та виробництва ракетної зброї, серед якої – реактивні системи залпового вогню Б-200 "Полонез" і ракетні системи Б-300РК "Полонез-М";
постачальники обладнання для зв’язку, локальних обчислювальних систем, систем охолодження, телекомунікаційної інфраструктури;
підприємства, що займаються металообробкою і виробництвом високоточних деталей для озброєння, зокрема ракетних двигунів;
компанії, які розробляють і серійно виробляють нові системи озброєння, пристрої подвійного призначення;
виробники апаратного і програмного забезпечення систем управління військами й озброєнням.
Як зауважили в НАЗК, відповідні аналізи підтвердили використання російськими загарбниками у війні проти України технологічних комплектуючих, вироблених цими компаніями.
Частина зі згаданих підприємств уже перебувають під санкціями в країнах санкційної коаліції. З огляду на це НАЗК уже надіслало відповідні пропозиції Службі безпеки України.
Ознайомитися з повним переліком кандидатів на санкції, зокрема серед білоруського ВПК, можна на порталі "Війна і санкції".
Як повідомляв Укрінформ, у липні НАЗК сформувало список зі ще 220 потенційних кандидатів на міжнародні санкції. Увійшли до нього, зокрема, автор "російської весни" Єгор Холмогоров й актор-путініст Олександр Панкратов-Чорний.
Фото: U-LEAD з Європою