"Шляхи солідарності" ЄС дозволили перевезти понад 40 млн метричних тонн української сільськогосподарської продукції і ця цифра зростає.

Про це в інтерв'ю Суспільному сказав офіційний представник зовнішньополітичної служби ЄС Петер Стано.
"Шляхи солідарності" були дуже успішними, вони дозволили перевезти понад 40 мільйонів метричних тонн сільськогосподарської продукції, переважно зерна. І ця цифра зростає, тому що "шляхи солідарності" все ще працюють. Дуже важливо бачити, що вони дозволили експортувати більше, ніж за допомогою Чорноморської зернової ініціативи», — сказав він.
Водночас Стано зазначив, що ця ініціатива за відсутності нормального судноплавства в Чорному морі є лише тимчасовим рішенням.
«Ми намагаємося робити все можливе, тому що це допомагає Україні і це допомагає людям в усьому світі, які залежать від імпорту української сільгосппродукції. Тому ми також думаємо про інші способи, як ми можемо підтримати Україну, як ми можемо збільшити обсяги постачань, як ми можемо знизити вартість, як ми можемо збільшити швидкість та ефективність», — сказав речник ЄС.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Українські аграрні та бізнес-асоціації звернулись до Європейської комісії з пропозицією оптимізувати альтернативні маршрути ("Шляхи солідарності") експорту зерна з України до європейських портів з подальшим відвантаженням до третіх країн.
Зокрема, аграрії пропонують Єврокомісії компенсувати частину витрат європейських перевізників та портів, що здійснюють транзит українського зерна, а також запровадити «зелені коридори» для української сільгосппродукції до морських портів країн Балтії, Німеччини, Нідерландів, Хорватії, Італії та Словенії.