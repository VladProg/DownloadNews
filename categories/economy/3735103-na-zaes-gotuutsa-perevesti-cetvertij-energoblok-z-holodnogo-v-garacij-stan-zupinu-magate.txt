На території Запорізької АЕС не було виявлено вибухівки, але експерти отримали доступ не до всіх приміщень.

Як повідомляє кореспондент Укрінформу, про це йдеться у заяві на сайті МАГАТЕ.
“Експерти МАГАТЕ протягом останніх днів продовжили інспектувати ЗАЕС й не виявили мін чи вибухівки, але досі очікують на доступ до дахів третього й четвертого реакторів, де за доступною інформацією може бути вибухівка”, - йдеться в заяві.
У МАГАТЕ підтвердили, що дві основні водойми для охолодження реакторів ЗАЕС мають стабільний рівень води, який знижується усього на 1-2 см за добу через випаровування й використання. “Станція має вдосталь води на кілька місяців”, - наголошується у щоденному звіті.
Водночас працівники ЗАЕС готуються перевести 4-й енергоблок з холодного зупину на гарячий, “після чого 5-й енергоблок, який зараз перебуває в режимі гарячого зупину, буде переведено на холодний зупин для проведення профілактичних робіт, можливих лише при холодному зупині”. “Інші блоки залишаються в холодному режимі", – запевнили в міжнародній організації.
Для підтримки безпеки, в тому числі обробки рідких радіоактивних відходів, станція використовує пару, вироблену одним із енергоблоків, що перебуває у стані гарячого зупину.
Як повідомляв Укрінформ, 4 березня 2022 року росіяни захопили ЗАЕС.
22 червня 2023 року Президент Володимир Зеленський заявив про плани Росії влаштувати теракт на станції.
Секретар Ради національної безпеки та оборони Олексій Данілов повідомив, що Україна ретельно готується до будь-яких сценаріїв розвитку подій навколо Запорізької АЕС.
Головне управління розвідки Міністерства оборони 30 червня заявило, що російський контингент поступово залишає територію ЗАЕС.
Наприкінці червня у Миколаївській, Херсонській, Запорізькій, Дніпропетровській областях провели масштабні навчання екстрених служб з подолання наслідків можливого теракту на ЗАЕС.
4 липня Збройні сили України офіційно попередили про можливу підготовку російськими загарбниками провокації на ЗАЕС.