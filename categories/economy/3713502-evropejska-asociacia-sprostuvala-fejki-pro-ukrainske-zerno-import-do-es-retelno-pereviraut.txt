Європейська зернова асоціація COCERAL зробила заяву у якій спростувала чутки про нібито постачання зерна низької якості на ринок Європейського Союзу.

Як передає Укрінформ, про це повідомляє пресслужба Української зернової асоціації.
Зазначається, що COCERAL у зв'язку з поширенням неправдивих чуток про нібито завезення зерна низької якості на ринок ЄС зробила заяву про постачання до ЄС зерна належної якості.
В асоціації COCERAL наголошують, що її члени, які торгують сільськогосподарською сировиною, призначеною для постачання продовольчого та кормового ланцюгів, а також для технічного та енергетичного використання, пильно стежать за тим, щоб при отриманні вантажу, чи походять товари з країн-членів ЄС, чи з імпорту, щоб вони відповідали високим стандартам безпеки, встановленим в ЄС. Члени асоціації беруть на себе повну відповідальність за дотримання цих стандартів.
«Всі вантажі будь-якого походження проходять перевірку, і наші члени відхиляють будь-які вантажі, які потенційно можуть мати негативний вплив на здоров’я людей і тварин. Цей суворий процес є частиною щоденної практики трейдерів COCERAL в рамках їхніх обов’язків з оцінки та управління ризиками», – йдеться в заяві COCERAL.
В Українській зерновій асоціації підкреслюють, що при експорті зерна, воно проходить ретельну перевірку як державних органів, так і сюрвеєрських компаній.
За інформацією української асоціації, в деяких сусідніх країнах, які заборонили ввезення українського зерна почали поширювати чутки про те, що нібито з України завезено зерно низької якості, зокрема зараженого мікотоксинами чи навіть забруднене радіацією. Для прикладу, Угорщина оголосила, що посилює контроль якості за українським зерном, яке буде перетинати кордон.
COCERAL — європейська асоціація торгівлі зерновими, олійними культурами, бобовими, оливковою олією, жирами та кормами, заснована в 1958 році після підписання Римського договору, який призвів до створення Європейського економічного співтовариства. Вона об’єднує виробників, торговців, імпортерів, експортерів і операторів портових терміналів зазначеної агропродукції країн Європейського Союзу.
Українська зернова асоціація єдина профільна асоціація з країн Східної Європи, яка представлена в COCERAL, при цьому не будучи представником країни-члена Європейського Союзу.
Як повідомлялося, Європейська комісія 2 травня оголосила про запровадження "виключних та тимчасових" запобіжних заходів проти імпорту з України, які обмежують надходження сільськогосподарських товарів українського виробництва до Болгарії, Угорщини, Польщі, Румунії та Словаччини. Обмеження стосуватимуться чотирьох сільськогосподарських продуктів: пшениці, кукурудзи, ріпаку та насіння соняшнику, що походять з України – і будуть чинними до 5 червня 2023 року.