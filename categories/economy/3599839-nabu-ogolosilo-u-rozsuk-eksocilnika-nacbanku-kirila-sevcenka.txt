Національне антикорупційне бюро оголосило у розшук трьох посадовців АБ «Укргазбанк», які, за версією слідства, причетні до розкрадання понад 200 млн грн.

Серед фігурантів справи — ексочільник Нацбанку Кирило Шевченко, інформує пресслужба відомства у Телеграмі.
Як зазначається, йдеться про ексголову правління «Укргазбанку», одного із заступників «Укргазбанку» та заступника директора департаменту по роботі з корпоративними віп-клієнтами цієї держустанови.



“Про підозру їм повідомили ще на початку жовтня, однак в спеціальному порядку, бо місцеперебування цих осіб було невідоме. Відтоді підозрювані ігнорували виклики до слідчого, через що їх було оголошено в розшук”, - йдеться у повідомленні.
У відомстві оприлюднили фото розшукуваних фігурантів справи, на яких зображені ексочільник НБУ Кирило Шевченко і колишні посадовці “Укргазбанку” - Денис Чернишов і Олена Хмеленко.
Як повідомляв Укрінформ, 6 жовтня НАБУ повідомило про підозру тодішньому голові Нацбанку Кирилу Шевченку.
Шевченку інкримінували налагодження схеми впродовж 2014-2020 років на посаді очільника державного АБ «Укргазбанк», яка призвела до збитків в сумі понад 206 млн гривень. Загалом у справі повідомили про підозру п’ятьом особам, серед яких колишні та чинні високопосадовці банківських установ.
У ході слідства було встановлено, що керівництво “Укргазбанку”, володіючи інформацією про укладені з великими клієнтами договори банківського обслуговування, використали її для розкрадання грошових коштів.
З цією метою службові особи банку, за версією слідства, забезпечили укладення фіктивних договорів із фізичними та юридичними особами, які, нібито будучи «агентами» банку, залучили до нього великих клієнтів. За «агентські послуги» банк щомісяця незаконно виплачував «винагороду» цим особам.
Правоохоронці з’ясували, що впродовж 2014 - 2020 років за цією схемою 52 фіктивним агентам безпідставно перераховано грошові кошти державного банку в сумі понад 206 млн гривень.