Попередні оцінки ремонтних робіт на російських газопроводах Nord Stream 1 та Nord Stream 2 починаються від пів мільярда доларів США.

Про це повідомляє в понеділок The New York Times із посиланням на джерело, обізнане з процесом, передає Укрінформ.
«Упродовж останніх тижнів компанія Nord Stream AG, контрольний пакет акцій якої належить підконтрольній кремлю компанії, почала процес оцінки вартості ремонту труби та відновлення подачі газу», - наводить видання слова джерела.
За його словами, «оцінка ремонту починається приблизно з $500 мільйонів».
При цьому зазначається, що консультанти з рф також вивчають, як довго пошкоджені труби можуть витримувати вплив солоної води.
Як повідомлялося, наприкінці вересня внаслідок вибухів на трубопроводах Nord Stream потік та Nord Stream 2 біля острова Борнхольм у Балтійському морі почався витік на чотирьох ділянках газопроводів у виняткових економічних зонах Данії та Швеції. Розслідування підтвердило версію диверсії на газопроводах.