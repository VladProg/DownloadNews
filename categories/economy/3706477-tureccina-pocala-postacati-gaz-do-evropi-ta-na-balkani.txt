Туреччина вже постачає газ в Європу, зокрема країни Східної, Південно-Східної Європи та Балкан.

Про це повідомив Міністр закордонних справ Туреччини Мевлют Чавушоглу, повідомляє Укрінформ з посиланням на TRT Haber.
“Зараз ми почали постачати газ в Європу, особливо до Східної, Південно-Східної Європи та Балкан. Ми подвоюємо потужність трубопроводу “Tanap” з Азербайджану з 16 млрд до 32 млрд кубометрів. Це займе 5-6 років. У нас є 5 ЗПГ-терміналів. Ми підписали контракти з Америкою та Оманом”, - повідомив міністр.
За його словами, Туреччина налагодила доставку ЗПГ танкерами з Алжиру, Нігерії та 15 різних країн.
“Перетворивши його на газ на терміналах, почали торгівлю і його експорт по трубах. Частину природного газу ми підключили до системи. Нам цього мало, але ми вже стали важливою країною в торгівлі газом”, - сказав Чавушоглу.
Міністр також зазначив, що Туреччина в справі постачання газу розуміє значення Азербайджану та інших країн Середньої Азії.
“Вже є маршрут по Ірану. Центральний коридор зі сходу на захід є життєво важливим для торгівлі між Азією та Європою”, - зауважив міністр.
За його словами, Туреччина набуває вагу у питанні транспортування газу та має намір скористатися цими можливостями у майбутньому.
Як повідомляв Укрінформ, у квітні Туреччина почала постачати природний газ у Болгарію.