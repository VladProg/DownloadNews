Високий представник ЄС Жозеп Боррель наголосив, що Чорноморська зернова угода, дію якої було продовжено 18 березня, має виконуватися без затримок.

Про це він сказав у Брюсселі перед початком спільної зустрічі міністрів закордонних справ та оборони країн Європейського Союзу, повідомляє кореспондент Укрінформу.
«Внаслідок агресивної війни росії проти України гуманітарна ситуація у світі стала надзвичайно небезпечною. Не лише в Україні. Це спричиняє шокові хвилі у багатьох інших країнах, високі ціни на енергію та продовольство. Зараз ми можемо сказати, що угода про поставки зерна з України була продовжена, тож вітання ООН і Туреччині за ці дипломатичні зусилля. Будемо сподіватися, що вона буде виконуватися ефективно та без затримок. Якщо ні – наслідки будуть вимірюватися втратами людських життів», - заявив Боррель.
Як повідомлялося, ООН підтвердила продовження Чорноморської зернової угоди, що була підписана у Стамбулі 22 липня 2022 року, на наступні 120 днів.
Ця ініціатива дозволяє полегшити безпечне судноплавство для експорту харчових продуктів та добрив, включаючи аміак, з низки українських морських портів.
Від початку дії угоди близько 25 мільйонів тонн агропродукції було доставлено до 45 країн.