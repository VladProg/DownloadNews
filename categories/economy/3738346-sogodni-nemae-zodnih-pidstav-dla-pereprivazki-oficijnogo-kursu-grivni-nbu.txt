Національний банк наразі не вбачає жодних підстав для переприв'язки офіційного курсу гривні.

Про це в інтерв'ю Укрінформу розповів заступник голови Національного банку України Сергій Ніколайчук.
"Я думаю, що сьогодні у нас немає жодних підстав для переприв'язки офіційного курсу в той чи інший бік. Водночас, коли ми говоримо про можливе повернення до принципів гнучкого курсоутворення, то зрозуміло, що такий перехід зумовить і певну гнучкість офіційного обмінного курсу", - сказав Ніколайчук.
За його словами, у такому випадку курс визначатиметься на ринковій основі за результатами операцій на міжбанківському ринку, а НБУ підтримуватиме ринок, суттєво обмежуючи коливання. За такого режиму курс зможе як послаблюватися, так і зміцнюватися.
Як повідомляв Укрінформ, Національний банк у день оголошення війни Росією 24 лютого 2022 року зафіксував курс гривні на рівні 29,25 грн. 21 липня 2022 року НБУ скоригував офіційний курс гривні до долара США до 36,5686 грн/дол. США.