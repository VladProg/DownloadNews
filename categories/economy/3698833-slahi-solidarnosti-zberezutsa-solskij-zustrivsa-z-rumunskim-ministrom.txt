Міністр сільського господарства та сільського розвитку Румунії Петре Деа пообіцяв міністру аграрної політики та продовольства України Миколі Сольському, що Румунія збереже «Шляхи солідарності» для транзиту українського збіжжя.

Про це повідомляє пресслужба Мінагрополітики, передає Укрінформ.
«Міністр аграрної політики та продовольства України Микола Сольський зустрівся в Бухаресті з міністром сільського господарства та сільського розвитку Румунії Петре Деа. Міністри обговорили ситуацію, яка склалася внаслідок останніх рішень окремих сусідніх з Україною країн. Румунський міністр підтвердив, що транзит української аграрної продукції буде рухатись максимально по країні і «шляхи солідарності» збережуться», - йдеться в повідомленні.
Водночас сторони дійшли згоди щодо необхідності дочекатися рішення Єврокомісії і після цього обговорити всі інші питання, пов'язані з імпортом сільськогосподарської продукції з України.
Сольський подякував колезі, що Румунія не прийняла рішення про заборону імпорту української аграрної продукції.
Як повідомлялося, Польща, Угорщина, Словаччина та Болгарія ввели тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, але поновила його з 21 квітня.
Фото: Мінагрополітики