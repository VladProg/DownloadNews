Україні потрібно розмінувати близько 700 км² територій, прилеглих до енергетичної інфраструктури, та 4 500 км ліній електропередач.

Як передає Укрінформ, про це повідомляє пресслужба Міністерства енергетики.
«За попередніми даними, нам потрібно розмінувати приблизно 700 км² територій, прилеглих до енергетичної інфраструктури, та 4 500 км ліній електропередачі. Проте, на жаль, ці цифри будуть збільшуватися. Тому один із наших пріоритетів - залучення підтримки міжнародних партнерів у гуманітарному розмінуванні енергетичних об'єктів та прилеглих територій. Важливо відновити пошкоджену інфраструктуру та підготуватися до зими, а це складно без проведення розмінування, аби гарантувати безпеку нашим енергетикам», - наголосив заступник міністра енергетики Ярослав Демченков.
Він також підкреслив, що Україна - одна з найбільш замінованих країн світу. Зокрема, проблемним питанням залишається навчання професійних саперів, недостатня кількість спеціалізованої техніки та машин.
«Після звільнення усіх наших територій, включаючи Донецьку та Луганську області, АР Крим, роботи з розмінування та відновлення буде ще більше. І ми маємо готуватися до цього вже зараз. Крім того, ми прагнемо розвивати офшорну вітрогенерацію, і нам спочатку потрібно провести морське розмінування. Це дуже складний процес, і ми потребуватимемо величезних фінансових ресурсів, залучення найкращих спеціалістів та технологій. У питаннях розмінування ми сподіваємося на допомогу світової спільноти, адже це наш спільний виклик», - додав Демченков.
Як повідомлялося, загальна площа замінованих територій в Україні внаслідок російської агресії становить 174 тис. квадратних кілометрів, що удвічі більше, ніж площа Австрії.