Президент НАЕК "Енергоатом" Петро Котін обговорив із віцепрезидентом американської компанії Holtec International Ріазом Аваном подальшу співпрацю між компаніями.

Як передає Укрінформ, про це повідомляє Енергоатом.
"Президент ДП «НАЕК «Енергоатом» Петро Котін зустрівся з віцепрезидентом американської компанії Holtec International Ріазом Аваном. Під час зустрічі керівники компаній обговорили хід реалізації спільних проєктів та майбутні кроки поглиблення співпраці, незважаючи на російську військову агресію", - йдеться у повідомленні.
Крім того, Котін подякував Holtec International за постійну підтримку України: компанія допомагає Збройним силам України та постачає обладнання для відновлення пошкодженої внаслідок російських ракетних обстрілів енергетичної інфраструктури.
Як повідомлялося, американська компанія Holtec International розглядає можливість будівництва в Україні заводу, який виготовлятиме компоненти для малого модульного реактора SMR-160.
Напередодні повномасштабного вторгнення рф Holtec International завершила в Чорнобильській зоні будівництво Централізованого сховища відпрацьованого ядерного палива.
Фото: Енергоатом