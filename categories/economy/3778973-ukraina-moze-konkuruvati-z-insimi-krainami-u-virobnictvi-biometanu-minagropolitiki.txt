Україна потенційно може забезпечити до 20% потреби Європейського Союзу у виробництві біометану.

Про це сказав заступник міністра аграрної політики та продовольства України Віталій Головня під час конференції «Перспективи та умови для ринку біометану в Україні», передає Укрінформ із посиланням на пресслужбу міністерства.
Він нагадав, що Європейський Союз має плани з виробництва біометану до 35 млрд кубометрів на рік до 2030 року. За його словами, Україна потенційно може забезпечити до 20% цієї потреби.
«У виробництві біометану Україна може конкурувати з будь-якими країнами та запропонувати найдешевшу сировину. Україна має найбільшу в Європі площу сільськогосподарських угідь і, відповідно, один із найкращих в світі потенціалів для виробництва біометану», - заявив Головня.
За його словами, енергетичний потенціал біомаси в Україні становить понад 25 млн т нафтового еквіваленту на рік.
Заступник міністра зауважив, що біометанові та біогазові заводи також виробляють дигестат, який може стати основним органічним добривом необхідним для відродження ґрунтів.
«Використання біоенергетичного потенціалу аграрної галузі та переробної промисловості сприятиме децентралізації енергосистеми та надійному енергозабезпеченню громад. Також збільшить доходи агровиробників за рахунок додаткового прибутку від реалізації або використання решток та отримання якісного органічного добрива. В цілому зміцнить енергетичну безпеку держави», - наголосив Головня.
Як повідомляв Укрінформ, за прогнозами Міністерства аграрної політики та продовольства, український бізнес у 2030 році зможе виробляти до мільярда кубометрів біометану, а в 2050-му - 16 млрд кубометрів.
Фото: depositphotos.com