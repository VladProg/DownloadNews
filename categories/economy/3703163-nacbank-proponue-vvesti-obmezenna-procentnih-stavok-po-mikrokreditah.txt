У Національному банку України ініціюють зміни на ринку небанківських фінансових послуг, серед яких впровадження максимального рівня процентних ставок по кредитах та перевірок кредитоспроможності позичальників.

Про це у Фейсбуці повідомив голова НБУ Андрій Пишний, передає Укрінформ.
«Сьогодні на розгляд парламенту надійшли наші пропозиції щодо змін до ЗУ «Про споживче кредитування». Ми пропонуємо, по-перше, встановити граничні розміри процентних ставок. Йдеться про максимальний розмір реальної денної процентної ставки. Нині в Україні в середньому – це 2,5%. Ми ж пропонуємо зменшити її більш ніж втричі, зафіксувавши на рівні 0,8%», - повідомив Пишний.
Крім того, регулятор має наміри розширити повноваження щодо права встановлення мінімальних вимог до процесу перевірки кредитоспроможності позичальника з боку фінансових компаній.
Також пропонується ввести додаткові штрафні санкції до безвідповідальних кредиторів за порушення встановлених обмежень, щоб своєчасно та ефективно реагувати на них.
Ще в Нацбанку анонсували зміни до Закону України «Про засади державної регуляторної політики у сфері господарської діяльності», які, за словами очільника установи, дадуть змогу оптимізувати процес прийняття регуляторних актів НБУ щодо небанківського ринку, прискорять його, приберуть зайву бюрократію, допоможуть оперативно реагувати на кризові ситуації, активніше проходити процес адаптації фінансового законодавства країни до актів права ЄС.
Як підкреслив Пишний, створення ефективного відповідального небанківського ринку є важливою складовою роботи НБУ з МВФ у межах нової програми розширеного фінансування та того, щоб ця програма реалізувалася повною мірою.
Як повідомлялося, за 2022 рік кількість небанківських фінансових установ в Україні скоротилася на 422 одиниці, переважно через вихід з ринку фінансових компаній та кредитних спілок.