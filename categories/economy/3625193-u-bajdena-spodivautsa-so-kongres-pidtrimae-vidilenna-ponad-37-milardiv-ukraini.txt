Адміністрація Байдена вважає, що сума $37,7 мільярда у новій пропозиції з масштабною допомогою Україні є обґрунтованою, та сподівається на цілковиту підтримку Конгресу США в ухваленні цієї ініціативи.

Про це сказав під час телефонного брифінгу в середу координатор з питань стратегічних комунікацій Ради нацбезпеки Білого дому Джон Кірбі, передає власний кореспондент Укрінформу.
«Ми віримо, що цей запит на суму $37,7 мільярда відповідає завданням, і ми звісно сподіваємося, що Конгрес бачить це так само»,- зауважив представник Білого дому.
Він підтвердив, що радник президента США з питань нацбезпеки Джейк Салліван у середу зустрічається з членами Сенату для обговорення пакету допомоги Україні, запропонованого адміністрацією Байдена кілька тижнів тому. Кірбі нагадав, що більша частина з цієї суми, близько $21 мільярд, передбачає допомогу саме у сфері безпеки й оборони. Інші кошти спрямовані на економічну, гуманітарну та іншу допомогу.
Кірбі зауважив, що раніше обидві палати Конгресу демонстрували потужну двопартійну підтримку запитів адміністрації з допомогою для українців. Він також підкреслив, що уряд США проводить завжди тісні консультації з Конгресом в цьому питанні.
«Якими можуть бути остаточні цифри (після ухвалення нового пакету – ред.) – це залежить від членів Конгресу», - додав Кірбі.
Як повідомляв Укрінформ, два тижні тому президент США Джо Байден звернувся до Конгресу із пропозицією затвердити новий масштабний пакет допомоги Україні на суму $37,7 мільярда. Пізніше глава Білого дому висловив сподівання, що ця норма буде ухвалена законодавцями до кінця нинішнього року, поки демократи зберігають більшість в обох палатах Конгресу США.