Національний оператор електронних комунікацій «Київстар» з лютого 2022 року збільшив територію охоплення 4G-зв`язком і підключив ще 3,5 тисячі населених пунктів.

Про це Укрінформу повідомили у пресслужбі Київстару.
"Не дивлячись на війну, компанія продовжує збільшувати територію покриття 4G-зв`язком, щоб послуги швидкісного мобільного інтернету були доступні більшості українців. Так, з лютого 2022 року і по сьогодні територія радіопокриття мережі 4G збільшилась на 3,5 тисячі населених пунктів. Для цього було побудовано і модернізовано майже 10 тисяч базових станцій", - йдеться у повідомленні.
Зазначається, що швидкісний мобільний інтернет від Київстар наразі доступний для понад 94% населення на підконтрольній Україні території, де відновлено роботу мобільних мереж.
Крім того, від початку війни компанія відновила телеком-інфраструктуру в 911 населених пунктах України, що була зруйнована через російську військову агресію.
"Посилення стійкості телеком-мережі та розвиток широкосмугового доступу є головним інфраструктурним завданням Київстару", - наголосили у компанії.
Витрати телеком-оператора на розвиток і відбудову телеком-інфраструктури за останні 17 місяців перевищили 8,2 млрд грн. Масштаби інвестицій у 2023 році збільшилися у порівнянні з 2022-м на 28,6%.
Київстар продовжує будувати радіопокриття вздовж автомобільних доріг та залізничних колій. За час війни компанія охопила швидкісним мобільним інтернетом ще 5,5 тисяч кілометрів автошляхів України. Нині 4G-інтернетом забезпечено 9,5 тис. км автошляхів районного та національного значення.
Телеком-оператор у найближчі три роки планує інвестувати в Україні 600 млн доларів США у відбудову інфраструктури на деокупованих територіях і розвивати нові технології зв`язку.
На сьогодні послугами мобільного зв`язку Київстар користуються 24 млн абонентів, і ще понад 1 млн - користуються послугою «Домашній Інтернет».
Від початку війни Київстар вже надав благодійної допомоги ЗСУ, українцям, державі на загальну суму понад 1,3 млрд грн та сплатив до державного бюджету 15,2 млрд грн податків і зборів.
Київстар – найбільший український оператор електронних комунікацій. Компанія надає послуги з використанням широкого спектру мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. Єдиний акціонер Київстару – міжнародна Група VEON. Акції Групи знаходяться на фондових біржах NASDAQ (Нью-Йорк) та Euronext (Амстердам).