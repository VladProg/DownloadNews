Апеляційний суд застосував до колишнього голови правління Національної акціонерної компанії “Нафтогаз України” запобіжний захід у вигляді застави у розмірі 229,248 млн грн.

Як передає Укрінформ, про це Спеціалізована антикорупційна прокуратура повідомляє у Телеграмі.
“1 березня 2023 року заслухавши доводи сторін, Апеляційна палата ВАКС частково задовольнила клопотання детективів НАБУ, погоджене прокурором САП, скасувала рішення суду першої інстанції про відмову в застосуванні запобіжного заходу та постановила нову, відповідно застосувавши до колишнього голови правління НАК “Нафтогаз України” запобіжний захід у вигляді застави у розмірі 229,248 млн грн”, - ідеться в повідомленні.
Підозрюваний зобов'язаний прибувати за кожною вимогою до детектива, прокурора та суду. Колишній голова правління Нафтогазу не повинен відлучатися із Києва без дозволу детектива, прокурора або суду. Окрім того, він зобов'язаний повідомляти прокурора, детектива або суд про зміну свого місця проживання, утримуватися від спілкування з іншими підозрюваними у справі та свідками. Також колишній голова правління Нафтогазу повинен здати на зберігання до відповідного органу паспорт (паспорти) для виїзду за кордон.
За ухвалою суду підозрюваний має внести кошти протягом п'яти днів з моменту проголошення рішення. Термін дії обов’язків – два місяці.
Як повідомляв Укрінформ, 19 січня правоохоронці оголосили підозру колишньому голові правління національної акціонерної компанії “Нафтогаз України”, який начебто у незаконний спосіб забезпечив собі виплату премій на понад 229 мільйонів гривень.
Колишній голова правління НАК “Нафтогаз України” Андрій Коболєв після того, як йому оголосили підозру про ймовірне розкрадання понад 229 млн грн, заявив, що “не буде ховатись та доводитиме свою правоту” в Україні.