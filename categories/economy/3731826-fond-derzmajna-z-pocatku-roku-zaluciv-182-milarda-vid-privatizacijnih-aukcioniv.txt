Фонд державного майна України у січні-червні 2023 року провів 210 приватизаційних аукціонів та залучив до державного бюджету 1,82 млрд гривень.

Про це повідомляє Укрінформ із посиланням на пресслужбу ФДМУ.

«З 1 січня по 30 червня 2023 року сума надходжень до держбюджету від приватизаційних аукціонів, проведених Фондом державного майна України, склала 1,82 млрд гривень. Проведено 210 аукціонів, в яких взяли участь 1 012 учасників. Сумарна переможна ціна по всіх аукціонах в 3,5 рази перевищила стартову (балансову вартість об’єктів)», - йдеться в повідомленні.
Зазначається, що серед найуспішніших торгів: будівлі готелю Ермітаж (311 млн грн), «Укроборонресурси» (210 млн грн), порт Усть-Дунайськ (201 млн грн), Старонибабський спиртзавод (142 млн грн) та «Електронмаш” (120,8 млн грн).
Серед найактивніших регіонів: Регіональне відділення (РВ) по Львівській, Волинській та Закарпатській областях – 49 аукціонів, РВ по Рівненській та Житомирській областях – 33 аукціони, РВ по Дніпропетровській, Запорізькій та Кіровоградській областях – 26 аукціонів.
Як повідомляв Укрінформ, у липні Фонд держмайна планує виставити на приватизацію 54 об'єкти, з яких 11 — державні підприємства, інші — це окремі будівлі та майно.