Міністерство розвитку громад, територій та інфраструктури України призначило Миколу Марчука головою правління Держмолодьжитло.

Про це повідомила пресслужба установи, передає Укрінформ.
«Наказом Міністерства розвитку громад, територій та інфраструктури України №62-ОС від 18 листопада 2023 року Марчук Микола Валерійович призначений на посаду голови правління Державної спеціалізованої фінансової установи «Державний фонд сприяння молодіжному житловому будівництву» з 20 листопада 2023 року», - йдеться в повідомленні.
До призначення на цю посаду Марчук очолював іпотечний центр в м.Києві та Київській області Державного фонду сприяння молодіжному житловому будівництву.
Як повідомлялося, 24 серпня 2023 року Сергій Комнатний залишив посаду голови правління Державного фонду сприяння молодіжному житловому будівництву.