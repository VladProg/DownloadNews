Комбінація активного та пасивного захисту об'єктів енергетичної інфраструктури зменшить ризики в разі масованих російських атак.

Про це Прем’єр-міністр Денис Шмигаль сказав на засіданні уряду, повідомляє Укрінформ.
“Комбінація активного та пасивного захисту зменшить ризики в разі масованих російських атак. Буде непросто, але Україна витримає”, - сказав Шмигаль.


Відео: телеграм-канал Премʼєр-міністра України Дениса Шмигаля

За його словами, оскільки Україна увійшла в осінньо-зимовий період, головним завданням влади є забезпечення людей світлом і теплом, захист енергетичної інфраструктури та продовження відновлення. “Бо це умови для життя тут і зараз. Це запорука нашої стійкості”, - підкреслив Прем’єр-міністр.
Він зазначив, що нині завершуються планові ремонти, щоб задіяти максимальні потужності протягом цієї зими. Вже додали в енергосистему 1,5 ГВт, і цю цифру збільшують до 1,7 ГВт, як і планувалось.
“Маємо майже 15,8 млрд кубів газу. За даними НАК «Нафтогаз», є всі шанси пройти зиму за рахунок газу власного, українського видобутку. Розгорнули понад 13 тис. пунктів незламності. Скоро всі зможуть знайти найближчий до себе пункт через інтерактивну карту в Дії”, - додав глава уряду.
Як повідомлялося, за останніми даними Міністерства енергетики, в Україні поступово починається опалювальний сезон. Запаси газу в підземних сховищах сягнули майже 15,9 млрд кубометрів.
Фото: КМУ