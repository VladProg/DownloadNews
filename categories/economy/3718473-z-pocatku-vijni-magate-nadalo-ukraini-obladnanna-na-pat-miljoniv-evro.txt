Міжнародне агентство з атомної енергії (МАГАТЕ) надало Україні обладнання для фізичної та ядерної безпеки на суму 5 млн євро.

Як передає Укрінформ, про це заявив генеральний директор МАГАТЕ Рафаель Маріано Гроссі у своєму виступі перед Радою керуючих Агентства, яка у понеділок розпочала своє засідання у Відні.
"З початку конфлікту в Україну було поставлено обладнання для фізичної та ядерної безпеки на суму 5 млн євро. Ми розробляємо комплексну програму допомоги у сфері охорони здоров'я, в тому числі шляхом надання обладнання та психологічної підтримки всьому українському оперативному персоналу на атомних електростанціях", - сказав він.
Гроссі зазначив, що групи експертів МАГАТЕ залишаються присутніми не лише на Запорізькій АЕС, а й на всіх атомних електростанціях України, здійснюючи моніторинг та щоденно повідомляючи про розвиток подій у сфері ядерної та фізичної захищеності. Загалом 81 експерт у складі 37 місій здійснив ротацію на п'яти об'єктах в Україні.
Очільник МАГАТЕ заявив, що протягом останніх місяців спостерігалося зростання військової активності, а тому три діючі атомні електростанції в Україні були вимушені знизити свою потужність безпосередньо через бойові дії. Крім того, усі станції зіткнулися з проблемами з постачанням запасних частин.
Гроссі також поінформував Раду керуючих про представлення ним минулого тижня в РБ ООН 5 принципів МАГАТЕ, які допоможуть забезпечити ядерну безпеку на Запорізькій АЕС.
﻿﻿﻿"Ці конкретні принципи стали результатом інтенсивних консультацій з керівництвом України та Росії. Я шанобливо і офіційно звернувся до обох сторін з проханням дотримуватися цих п'яти принципів. Вони не завдадуть шкоди нікому і принесуть користь усім, і я прошу вас, як Раду керуючих МАГАТЕ, підтримати їх", - сказав він.
За словами Гроссі, відтепер експерти місії МАГАТЕ на ЗАЕС звітуватимуть йому, як генеральному директору, про дотримання цих принципів, а він публічно повідомлятиме про будь-які їхні порушення.
"Ці принципи необхідні, оскільки ризик на Запорізькій АЕС зріс за останні місяці через активізацію бойових дій. З початку конфлікту електропостачання станції вимикалося сім разів, що підкреслює нагальну необхідність захисту цього життєво важливого джерела електроенергії", - заявив він.
Як повідомляв Укрінформ, 30 травня Рафаель Гроссі виступив на засіданні Ради Безпеки ООН щодо ситуації на Запорізькій атомній електростанції. Він сформулював п’ять принципів, які мають гарантувати ядерну безпеку на ЗАЕС. Так, за його словами, не повинно бути жодних атак з території станції чи проти неї. Інфраструктура електростанції не повинна використовуватися як сховище чи база для важкого озброєння. Не можна піддавати ризику подачу електроенергії з електростанції за межі об'єкта. Усі структури, системи й компоненти, необхідні для безпечної експлуатації об’єкта, мають бути захищені від нападів чи диверсій. Крім того, не слід вживати жодних дій, які б підривали ці принципи.