Під час Щорічних зустрічей Міжнародного валютного фонду та Групи Світового банку у Вашингтоні, міністр фінансів України Сергій Марченко зустрівся з керівництвом та представниками Світового банку.

Про це йдеться у повідомленні пресслужби Мінфіну, передає Укрінформ.
Під час зустрічі з Керуючим директором Світового банку Акселем ван Тротсенбургом Марченко висловив подяку всій команді Банку за довготривалі продуктивні відносини.
“Цього року Україна відзначає 30 років співпраці з Групою Світового банку. За роки співробітництва завдяки фінансовій підтримці Світового банку було реалізовано низку необхідних для розвитку країни реформ. Крім того, кошти банку спрямовувалися на модернізацію та реформування інфраструктури, енергетичного сектору, агросектору, соціальної системи, охорони здоров’я та сфери освіти”, – зазначив міністр фінансів.
Світовий банк з перших днів повномасштабного вторгнення рф надав безпрецедентну підтримку Україні, зокрема у березні 2022 року, у надзвичайно короткі строки, було затверджено додатковий пакет допомоги для України в розмірі понад 500 млн євро. Кошти були спрямовані на покриття нагальних соціальних та гуманітарних витрат.
Результативною була також зустріч із віцепрезиденткою Світового банку у справах регіону Європи та Центральної Азії. Сторони обговорили джерела фінансування держбюджету-2023, продовження реалізації проєкту «Підтримка державних видатків для забезпечення стійкого державного управління в Україні» (PEACE) та створення нового механізму для залучення коштів на відновлення країни.
Марченко подякував Анні Б’єрде за створення Світовим банком Цільового фонду, через який Україна отримала переважну частину коштів від країн-донорів під час повномасштабного вторгнення рф.
Нагадаємо, що з метою надання підтримки Україні під час війни Світовий банк створив новий фінансовий механізм на безповоротній основі: Цільовий фонд багатьох донорів. Завдяки чому вдалося залучити грантові кошти на загальну суму 1,088 млрд євро та 7,5 млрд доларів США від таких країн як США, Велика Британія, Данія, Нідерланди, Австрія, Норвегія, Литва, Латвія та Ісландія.
Також було обговорено можливість розширення категорій прийнятних видатків проєкту «Підтримка державних видатків для забезпечення стійкого державного управління в Україні», який було продовжено до червня 2023 року.
На зустрічі з Виконавчим директором Світового банку сторони обговорили різні механізми залучення коштів від міжнародних партнерів.
У ході зустрічей з представниками Світового банку Марченко наголосив, що сьогодні підтримка банку має особливе значення для України, оскільки перед фінансовою системою постав ключовий виклик: забезпечення всіх пріоритетних видатків в умовах значного зменшення доходів держбюджету через повномасштабну війну.
Як раніше повідомлялося, з початку широкомасштабної агресії росії проти України Світовий банк затвердив для України три позики на загальну суму 1,85 млрд євро та 91,16 млн доларів США.
На сьогодні в Україні реалізується спільний з Міжнародним банком реконструкції та розвитку (МБРР) та Міжнародною асоціацією розвитку (МАР) проєкт «Підтримка державних видатків для забезпечення стійкого державного управління в Україні» (PEACE) на загальну суму 7,3 млрд дол. США.