Служба безпеки України викрила високопосадовців з митниці, які блокували вивезення українського зерна до Європейського Союзу.

Як передає Укрінформ, про це СБУ повідомляє у Телеграмі.
В результаті слідчо-оперативних дій на Київській, Львівській та Чернівецькій митницях заблоковано корупційну схему. Керівництво цих регіональних митниць організувало механізм незаконного одержання грошей за оформлення експортно-імпортних операцій.

За різні суми хабарів вони «гарантували» представникам агрокомпаній безперешкодне митне оформлення оптових партій сільгосппродукції, яку експортували до країн ЄС, зокрема українського зерна.
Також учасники злочинного механізму вимагали гроші з підприємців, які ввозили в Україну іноземні товари широкого вжитку для подальшого продажу у торгових мережах.
Щодня організатори схеми одержували прибутки у сотні тисяч гривень.
У разі відмови сплачувати гроші вони створювали штучні перешкоди під час проведення митних процедур і робили бюрократичні відмови у провезенні продукції.
«Задокументовано факт вимагання грошей заступником начальника митного посту «Спеціалізований» у столичному регіоні. Серед іншого, він вимагав кошти у бізнесмена, який з початку повномасштабного вторгнення пішов на службу до ЗСУ і бере участь у бойових діях. Тож, аби його фірма працювала, він вимушений був взяти декілька днів відпустки, щоб заплатити хабар», - ідеться в повідомленні.
Співробітники СБУ затримали чиновника під час отримання всієї суми неправомірної вигоди.
Вирішується питання щодо повідомлення про підозру йому та іншим учасникам оборудки.
Правоохоронці провели обшуки за місцями проживання та роботи заступника начальника Чернівецької митниці, а також у посадовців митного поста «Городок» на Львівщині.
У межах кримінального провадження за ч. 3 ст. 368 (прийняття пропозиції, обіцянки або одержання неправомірної вигоди службовою особою) Кримінального кодексу України триває досудове розслідування для встановлення всіх обставин правопорушень і притягнення винних до відповідальності.
Як повідомляв Укрінформ, у серпні СБУ встановила зрадників, які допомогли рф викрасти понад 650 тисяч тонн українського зерна з тимчасово захоплених територій Херсонської та Запорізької областей.
Фото: СБУ