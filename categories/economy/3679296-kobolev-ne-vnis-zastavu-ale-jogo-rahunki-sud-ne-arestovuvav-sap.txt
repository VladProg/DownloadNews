У Спеціалізованій антикорупційній прокуратурі заявляють, що всупереч поширеній у деяких ЗМІ інформації, жодні рахунки колишнього голови правління НАК “Нафтогаз України” станом на 7 березня суд не арештовував.

Як передає Укрінформ, про це САП повідомляє у Телеграмі.
1 березня Апеляційна палата ВАКС застосувала до ексголови правління “Нафтогазу України” запобіжний захід у вигляді застави у розмірі 229,248 млн грн.
Відповідно до рішення суду, підозрюваний мав внести кошти протягом 5 днів з моменту проголошення рішення, тобто до 6 березня, та зобов’язувався повідомити про це детектива/прокурора, підкреслили у САП.
“Проте, станом на 7 березня 2023 року інформація про внесення застави у встановленому судом розмірі так і не надійшла до органу досудового розслідування”, – зазначили у прокуратурі.
Крім того, у САП зауважили, що, всупереч поширеній у деяких ЗМІ інформації, станом на 7 березня жодні рахунки підозрюваного суд не арештовував у цьому кримінальному провадженні.
Також з боку Національного антикорупційного бюро і САП відсутні будь-які ініціативи щодо блокування рахунків підозрюваного, які б перешкоджали йому використовувати наявні в нього фінансові активи, ідеться в повідомленні.
Як повідомляв Укрінформ, 19 січня правоохоронці оголосили підозру колишньому голові правління національної акціонерної компанії “Нафтогаз України” Андрію Коболєву, який начебто у незаконний спосіб забезпечив собі виплату премій на понад 229 мільйонів гривень.
Апеляційний суд застосував для Коболєва запобіжний захід у вигляді застави у розмірі 229,248 млн грн.