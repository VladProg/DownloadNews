Міністр аграрної політики та продовольства Микола Сольський обговорює у Європарламенті надання Єврокомісією компенсації витрат на логістику при експорті вітчизняного збіжжя через порти Німеччини, Італії, Латвії, Литви, Хорватії, Словенії та Нідерландів.

Як повідомляв Укрінформ, про це повідомила пресслужба міністерства за результатами онлайн-зустрічі міністра з головою комітету з питань сільського господарства та розвитку села Європарламенту Норбертом Лінсом.
Зазначається, що в ході розмови були обговорені питання надання компенсації Європейською комісією логістичних витрат на транспортування аграрної продукції з України до морських портів Німеччини, Італії, Латвії, Литви, Хорватії, Словенії та Нідерландів. А також перенесення ветеринарного контролю з прикордонних пунктів пропуску з Україною на територію країн призначення.
Сольський наголосив на важливості для українських аграріїв отримання компенсацій, з огляду на складну логістику, заборону країн-сусідів на експорт чотирьох українських культур та обстріли Росією дунайських портів.
Лінс висловив розуміння ситуації та солідарність з українськими аграріями. Він наголосив, що підтримує ідею компенсації Єврокомісією логістичних витрат на транспортування української агропродукції.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Українські аграрні та бізнес-асоціації звернулись до Європейської комісії з пропозицією оптимізувати альтернативні маршрути ("Шляхи солідарності") експорту зерна з України до європейських портів з подальшим відвантаженням до третіх країн.
Зокрема, аграрії пропонують Єврокомісії компенсувати частину витрат європейських перевізників та портів, що здійснюють транзит українського зерна, а також запровадити «зелені коридори» для української сільгосппродукції до морських портів країн Балтії, Німеччини, Нідерландів, Хорватії, Італії та Словенії.