Допомога Україні зараз є одним із найкращих кроків для підтримання світової економіки.

Про це заявив британський історик, письменник і журналіст, професор історії в Гарвардському університеті і старший науковий співробітник Стенфордського університету Ніл Фергюсон на щорічній зустрічі Ялтинської Європейської Стратегії (YES), передає Укрінформ.
"Дехто в США скаже, що інвестиції в українську війну — це марне витрачання грошей. Але це не так — ця війна є надзвичайно ефективною і з пристойною перспективою успіху, навіть без дива, що могло б статися в результаті контрнаступу. Насправді ж, це найкраще співвідношення ціни-якості. Забезпечити національну безпеку України — найліпша фінансова інвестиція", — переконаний Фергюсон.
За його словами, програш України у війні став би катастрофою для всього світу, оскільки нову Холодну війну Заходу буде дуже проблематично витримати фінансово.
«Ми не можемо програти у цій війні, тому що через два роки російський наступ продовжиться. І це буде катастрофа не лише для України, а й для всього світу. В Тихоокеанському регіоні також неспокійно. Вартість гіпотетичного відвоювання Тайваню набагато більша, ніж ціна підтримки України. І США, і їхні союзники не зможуть фінансово покрити витрати нової Холодну війну», — заявив Фергюсон.
YES — форум, де обговорюється європейське майбутнє України в глобальному контексті. У межах форуму відбувається діалог між лідерами України, ЄС, США та інших частин світу. YES об’єднує лідерів від політики, бізнесу, представників ЗМІ, громадянського суспільства та експертної громади.
Конференція була започаткована у 2004 році, по 2013 рік щорічні зустрічі проводилися у Лівадійському палаці в Ялті. Після окупації Криму Росією щорічні зустрічі YES було перенесено до Києва.
Фото: symposium.org