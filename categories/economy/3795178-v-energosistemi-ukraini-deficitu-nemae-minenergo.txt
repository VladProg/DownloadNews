В енергосистемі України станом на 3 грудня дефіциту електроенергії не спостерігається, загального обсягу генерації достатньо для покриття потреб споживачів і промисловості.

Про це Міністерство енергетики повідомило у Фейсбуці, передає Укрінформ.
«Енергосистема збалансована. Дефіциту електроенергії не спостерігається. Обмеження у споживанні не застосовуються у жодній з областей», – зазначили у відомстві.
Два блоки теплової генерації, за даними Міненерго, виведені в аварійний ремонт.
Через технологічні порушення відбувалося часткове розвантаження однієї з ТЕЦ. Протягом дня робота відновлена.
Усі відключення електроенергії пов’язані з несприятливими погодними умовами, технологічними порушеннями чи бойовими діями.
Зокрема, від однієї з ТЕС у західній частині країни через технічні порушення відключалася повітряна лінія 220 кВ. Знеструмлені були побутові споживачі.
Через знеструмлення повітряних ліній 110 кВ у Львівській та Рівненській областях фіксувалися перебої руху поїздів. Причини – рясний сніг, вітер і дощ. На цей час усі лінії з напругою.
На поточну добу планується імпорт 208 МВт/год, експорт не передбачений.
Як повідомляв Укрінформ, в Україні без електропостачання залишаються понад 900 населених пунктів, більшість – через негоду.