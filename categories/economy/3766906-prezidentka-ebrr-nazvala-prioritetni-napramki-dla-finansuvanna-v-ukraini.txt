Міністр фінансів Сергій Марченко під час зустрічі з президенткою ЄБРР Оділь Рено-Бассо обговорили поточну економічну ситуацію в Україні, показники проєкту держбюджету на 2024 рік, пріоритетні проєкти та перспективи подальшої співпраці.

Як передає Укрінформ, про це повідомляє пресслужба Мінфіну.
“Вдячний за рішучість та відданість Банку у підтримці України у надзвичайно складних глобальних економічних умовах, спричинених російським вторгненням в Україну, та за значне збільшення інвестицій. ЄБРР є ключовим партнером, який мобілізує фінансування для підтримки ліквідності та забезпечення стабільної роботи суб’єктів господарювання державного сектору економіки, що є критично важливим для держави та громадян в умовах воєнного стану”, - зазначив Марченко.

При цьому, він додав, що пріоритетним для української сторони залишається залучення фінансування для реалізації інвестиційних проєктів, що сприятиме стабілізації економічної активності в довгостроковій перспективі.
Крім того, під час зустрічі було наголошено на необхідності підвищення спроможності ефективного використання коштів донорів для реалізації проєктів швидкого відновлення.
Оділь Рено-Бассо зі свого боку, наголосила, що Банк має наміри зосередитись на пріоритетних напрямах для фінансування - енергетичному секторі для посилення енергетичної безпеки країни та стабілізації ринку електроенергії в Україні, інших секторах критичної інфраструктури, а також інвестиції в приватний сектор.
У Мінфіні нагадують, що в державному секторі на стадії реалізації знаходиться 11 спільних з ЄБРР проєктів загальним обсягом позик 2 364,0 млн євро, з яких за 8 місяців 2023 року залучено 606,2 млн євро.
Пріоритетні напрями співпраці у 2023 році: Проєкт спеціальної капітальної підтримки НЕК “Укренерго” (кредит ЄБРР - 150 млн євро під державну гарантію); проект “Фінансування стратегічних резервів газу НАК “Нафтогаз України” (кредит ЄБРР - 200 млн євро під державну гарантію); проект “Аварійне відновлення ПрАТ “Укргідроенерго” (кредит ЄБРР - 200 млн євро під державну гарантію).
Фото: Мінфін