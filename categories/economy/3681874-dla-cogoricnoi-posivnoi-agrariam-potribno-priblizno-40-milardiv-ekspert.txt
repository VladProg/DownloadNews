Для проведення посівної українським аграріям необхідно приблизно 40 млрд грн.







Про це сказав заступник голови Всеукраїнської агарної ради Денис Марчук під час брифінгу в Медіацентрі Україна — Укрінформ.
"Нам на посівну потрібіно порядка 40 млрд грн", - заявив він.
Марчук зазначив, що українським аграріям необхідні значні кошти на проведення посівної. Тому дуже важливим є продовження програми "Доступні кредити 5-7-9%" для аграріїв на цей рік.
Він наголосив, що без достатнього фінансування українські сільгосптоваровиробники не зможуть закупити добрива, посівний матеріал, паливо та засоби захисту рослин, без яких неможливо провести повноцінну весняну посівну кампанію.
Експерт додав, що, крім продовження програми, також важливо збільшити максимальний обсяг кредиту, який може отримати одна юридична особа до 180 млн грн.
Як повідомляв Укрінформ, у березні 2022 року для підтримки аграрїїв та успішного проведення посівної кампанії у період дії воєнного стану уряд вніс низку змін до програми «Доступні кредити 5-7-9%». Вони, зокрема, передбачають можливість отримання пільгових кредитів під 0% річних із гарантією від уряду на рівні 80%. Так, для отримання такого фінансування покриття заставою становитиме лише 20% від суми кредиту, інші 80% забезпечуються гарантією з боку держави.
На початку березня 2023 року Всеукраїнська аграрна рада закликала уряд, зокрема Міністерство фінансів України, продовжити програму на поточний рік.