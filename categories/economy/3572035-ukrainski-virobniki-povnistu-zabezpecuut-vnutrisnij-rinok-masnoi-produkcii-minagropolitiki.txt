Українські виробники м'ясної продукції повністю забезпечують попит на внутрішньому ринку і мають потенціал для збільшення обсягів експорту.

Як передає Укрінформ, про це розповіла заступник директора департаменту аграрного розвитку – начальник управління тваринництва та племінної справи Міністерства аграрної політики та продовольства Олена Дадус, повідомляє пресслужба відомства.
"На сьогодні фонд споживання м’яса й м’ясопродуктів цілком забезпечує потреби внутрішнього ринку й має можливості забезпечувати експортний попит. Це переважно за рахунок м’яса птиці", - сказала вона.
Дадус додала, що споживання на душу населення забезпечується на рівні 52 кг м’яса на одну людину на рік. За її словами, цей показник співставний з минулим роком у довоєнний час.
Заступник директора зазначила, що зараз на ринку спостерігаються нові тенденції. Зокрема, Україна експортує продукції у грошовому виразі більше, ніж імпортує.
Крім цього, змінилася тенденція і в структурі ринку. Якщо раніше майже половина поголів’я тварин утримувалась домогосподарствами, то зараз реалізація на забій худоби та птиці у живій масі на 68% забезпечується сільськогосподарськими підприємствами.
«Наразі ми спостерігаємо, що між видами продукції є певне заміщення: більш дорогі види продукції заміщують доступніші. Половина з 2 млн тонн загального фонду споживання м’яса – це птиця, свинина становить 37% фонду споживання, яловичина – 13%», - наголосила Дадус.
Водночас, за спостереженнями експертів та інформацією учасників ринку, переробні підприємства в Україні переорієнтовуються – збільшують частку в готовій продукції м’яса птиці, зокрема це стосується м’ясних консервів.
Заступник директора зауважила, що переробна галузь має забезпечити внутрішній ринок, надати населенню України можливість споживати в достатній кількості й за доступною ціною продукцію, в тому числі і м’ясну. При цьому, переробні підприємства зацікавлені у виході на зовнішні ринки, на яких спостерігається попит на українську продукцію.
Як повідомлялося, згідно з даними Союзу птахівників України, за 8 місяців 2022 року Україна експортувала 265,5 тис. тонн м’яса та субпродуктів птиці, що на 9,9% менше, ніж за аналогічний період минулого року.
У грошовому еквіваленті експорт за січень-серпень 2022 року склав $589 млн, що на 32,8% більше, ніж за вісім місяців 2021 року.