У Державному бюджеті на 2023 рік передбачене повне покриття усіх соціальних видатків.

Про це повідомила голова підкомітету з питань видатків державного бюджету у парламентському бюджетному комітеті Леся Забуранна у щотижневій інформаційно-аналітичній програмі Укрінформу "Насправді".
"Приріст бюджету Міністерства соціальної політики порівняно із 2022 роком - більш як 20%, що передбачає повне покриття усіх соціальних видатків: виплат для малозабезпечених верств населення, покриття пенсій", - сказала депутатка.
Водночас у бюджеті на 2023 рік зменшені видатки на освітню субвенцію. Забуранна пояснила, що це пов'язано виїздом частини учнів за кордон, тимчасовою окупацією частини території України. При цьому збережені захищені статті видатків, зокрема, оплата праці вчителів.
"Держава поставила пріоритет, що всі захищені статті видатків - а це заробітні плати наших лікарів, медиків, людей соціальної сфери - мають бути покриті у повному обсязі", - зазначила Забуранна.
За словами депутатки, до другого читання у держбюджеті уряд переглянув у бік збільшення дохідну частину - на 50 млрд грн. Видаткова частина також збільшилася. Зокрема, фінансування Фонду ліквідації наслідків російської агресії зросло із 19 млрд грн до 35,5 млрд грн.
Крім того, у фінальній версії бюджету скорегували курс долара: якщо до першого читання він прогнозувався на рівні 50 грн на кінець 2023 року, то у проєкті документа до другого читання - на рівні 45,8 грн за долар.
Як повідомлялося, 3 листопада Верховна Рада ухвалила в другому читанні та в цілому закон «Про Державний бюджет України на 2023 рік». У 2023 році доходи Державного бюджету передбачаються в сумі 1,3 трлн грн, видатки – у сумі 2,6 трлн грн. Прогнозований дефіцит Держбюджету-2023 становить понад 20% ВВП.
Документ розроблено з прогнозом зростання ВВП до 3,2% та інфляції на рівні 28%. Мінімальна зарплата наступного року становитиме 6 700 грн, а прожитковий мінімум - 2 589 грн.