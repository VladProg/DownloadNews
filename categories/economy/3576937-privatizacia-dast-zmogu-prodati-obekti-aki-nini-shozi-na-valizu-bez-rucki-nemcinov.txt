Мала приватизація дасть можливість продати збиткові або непрацюючі підприємства та дасть їм шанс на розвиток під керівництвом нового господаря.

Про це міністр Кабінету Міністрів Олег Немчінов сказав в ефірі телемарафону, передає Укрінформ.
«Важливо, щоб ці об’єкти реалізовувалися, бо нині це подібно на валізу без ручки. Привабливий актив, але зараз в умовах воєнного стану дуже спотворений як ринок нерухомості, так і загалом. І головне, що ми зараз потребуємо - зайнятості населення, майданчиків для релокації підприємств із тих регіонів, де ведуться активні бойові дії. На жаль, ми зараз можемо говорити тільки про умовно безпечні регіони», - сказав Немчінов.
За його словами, Фонд державного майна разом і Кабінетом Міністрів роблять все для того, що приватизація відбувалася прозоро.
Відповідаючи на запитання про те, хто буде власниками проданих ДП, урядовець додав, що нині не так важливо, хто стане кінцевим бенефіціаром, важливо те, як воно буде використовуватися. «Краще хай розвиватиметься підприємство, ніж деградуватиме", - підкреслив Немчінов.
Водночас урядовець зазначив, що нині на відкритому конкурсі прозоро продають ті підприємства, які не працюють. Як правило, там є заборгованість по основних видах платежів до державного бюджету та перед працівниками. "Там фактично новий власник, як правило, отримує новий майданчик для відкриття або нового бізнесу, або рестарту», - сказав він.
Немчінов нагадав про те, що 19, 20 та 21 вересня відбулися онлайн-аукціони в рамках «малої приватизації». ЇХ вдалося продати у майже втричі вищою за стартову ціною.
Як повідомляв Укрінформ, уряд планує знайти нових власників для 150 державних підприємств у рамках малої приватизації протягом поточного року.