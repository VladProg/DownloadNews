Укренерго не створювало жодних додатків для кінцевих споживачів електроенергії, інформацію про споживання окремих користувачів чи населених пунктів мають лише обленерго.

Як передає Укрінформ, про це Національна енергетична компанія “Укренерго” повідомляє у Фейсбуці.
“У телеграм-каналах та інших соцмережах почали з’являтися повідомлення про те, що нібито Укренерго створило додаток з графіком відключення електроенергії для споживачів у містах та селах України. Це неправда, оскільки Укренерго - оператор системи передачі і не працює з кінцевими споживачами, тому не може знати, коли відключають кожного окремого споживача або невеличкий населений пункт. Відповідно Укренерго не створювало ніяких додатків для кінцевих споживачів електроенергії”, - йдеться в повідомленні.
Диспетчери Укренерго мають інформацію лише про загальний рівень споживання в енергосистемі, а також у кожному її енерговузлі.
Інформацію про споживання окремих споживачів чи населених пунктів мають лише оператори систем розподілу (обленерго). Саме вони відключають споживачів відповідно до параметрів, які їм надає Укренерго.
“Будь-які графіки обмеження споживачів може складати виключно обленерго, і тільки на сайтах обленерго може бути інформація про графіки відключень споживачів або про те, де саме її можна знайти”, - йдеться в повідомленні.
В Укренерго нагадують, що обленерго можуть повідомляти про відключення як через оголошення на сайті, так і в особистому кабінеті споживача, або в своїх чат-ботах в Telegram або Viber.
Отримувати офіційну інформацію можна в телеграм-каналі Укренерго.
Як повідомляв Укрінформ, сьогодні зранку, 29 жовтня, українців не відключали від електропостачання, оскільки для цього не було необхідності через зменшення обсягу споживання, але на вечір ситуація може змінитися.