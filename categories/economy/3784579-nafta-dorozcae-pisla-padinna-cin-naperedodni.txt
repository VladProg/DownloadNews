Ціни на нафту слабко підвищуються у четвер, 9 листопада, після падіння напередодні до мінімумів із середини липня на побоюваннях послаблення попиту на енергоресурси.

Як передає Укрінформ, про це повідомляє enkorr.
Вартість січневих ф'ючерсів на нафту Brent на лондонській біржі ICE Futures становить $79,64 за барель, що на $0,1 (0,13%) вище, ніж на закриття попередньої сесії. У середу ціна цих контрактів впала на $2,07 (2,5%), до $79,54 за барель, мінімуму з 19 липня.
Ф'ючерси на нафту WTI на грудень на електронних торгах Нью-Йоркської товарної біржі (NYMEX) здорожчали на $0,09 (0,12%), до $75,42 за барель. За підсумками попередніх торгів, вартість цих контрактів знизилася на $2,04 (2,6%), до $75,33 за барель, що є найнижчим значенням із 17 липня.
Негативом для ринку стали дані Американського інституту нафти (API), які показали різке збільшення запасів США минулого тижня. За оцінками API, запаси нафти зросли на 11,9 млн барелів – максимально з першого тижня 2023 року.
Офіційних даних про запаси енергоносіїв у США цього тижня не публікуватиметься. Міненерго країни відклало випуск цих відомостей через проведення планової модернізації інформаційних систем. Наступний звіт про запаси у Штатах буде оприлюднено 15 листопада.
Нафтовий ринок «опинився під ударом» у середу через побоювання щодо перспектив попиту, посилені публікацією даних API про різке збільшення запасів у США, зазначає аналітик FXTM Люкман Отунуга, слова якого наводить Market Watch.
«Різкий стрибок запасів може бути результатом різних чинників, і коливання попиту – лише один із них, – каже експерт. – Проте оцінки API посилили побоювання саме щодо перспектив попиту».
Враховуючи серйозне занепокоєння стосовно економіки Китаю й невизначеність щодо подальшої політики Федеральної резервної системи, спад на нафтовому ринку може продовжитися, зазначає Отунуга.