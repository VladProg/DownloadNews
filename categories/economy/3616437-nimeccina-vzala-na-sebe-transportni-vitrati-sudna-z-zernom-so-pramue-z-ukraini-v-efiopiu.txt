Німеччина бере на себе витрати з транспортування у розмірі $14 мільйонів для судна з пшеницею з України до Ефіопії.

Про це оголосило посольство ФРН в Україні у Фейсбуці, передає Укрінформ.
Німецьке представництво зазначило, що 25 000 тонн пшениці, яку надала Україна, вже на шляху до Ефіопії.

"Таким чином Україна проявляє велику солідарність з людьми у Північно-Східній Африці в той час, коли сама потребує підтримки. Німеччина підтримує ініціативу через Всесвітню продовольчу програму ООН (WFP) і бере на себе витрати з транспортування у розмірі 14 мільйонів доларів для судна, яке цього тижня вийшло з порту в Одесі. 1,6 мільйона людей в Ефіопії зможуть отримати зерно, що покриє їхні потреби щонайменше на один місяць", - наголосило посольство.
Дипломатичне представництво підкреслило, що це також демонструє, що Чорне море має залишатися відкритим, бо світові потрібне українське зерно.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовились про продовження "зернової ініціативи" ще на 120 днів.
Від початку роботи зернової ініціативи Україна експортувала понад 11 млн т агропродукції до 38 країн світу
Фото з сайту un.org