Станом на ранок 27 лютого споживання електроенергії зростає, але дефіциту потужності в енергосистемі України немає.

Як передає Укрінформ, про це повідомляє НЕК «Укренерго» у Фейсбуці.
«Споживання поступово зростає до рівня робочого дня. Дефіцит потужності в енергосистемі відсутній і наразі не прогнозується. В енергосистемі працюють усі види електростанцій. Через водопілля активно працюють гідроелектростанції. Імпорт електроенергії наближається до нуля», – йдеться у повідомленні.
Зазначається, що з початком робочого тижня та підвищенням споживання на Одещині далися в знаки наслідки ворожих обстрілів. Через це сталося аварійне відключення окремих елементів системи передачі в регіоні. Ремонтні бригади вже працюють над усуненням пошкоджень та відновленням енергоживлення.
УВ компанії зауважили, що в решті регіонів мережеві обмеження відсутні. На всіх енергооб’єктах, які раніше зазнали пошкоджень від ракетних та дронових атак росіян, тривають ремонти для відновлення їх функціоналу та підвищення надійності передачі електроенергії.
Як повідомлялося, на Одещині через аварійне відключення високовольтної лінії залишилися без електрики обласний центр і Одеський район.