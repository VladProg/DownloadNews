Україна не може розірвати контракт про транзит російського газу через свою територію, бо це суперечитиме її міжнародним зобов'язанням, зазначає експерт. Але через рік "Нафтогаз" припинить цей транзит до Європи.

Про це в ефірі Українського Радіо сказав директор спеціальних проєктів у Науково-технічному центрі "Псіхея" Геннадій Рябцев.
"Проблема в тому, що діють контракти, підписані задовго до 2022 року, і їх приватні європейські компанії змушені виконувати. І щоб виконувати ці контракти, потрібне забезпечення постачання, зокрема, і через Україну. Тому українська сторона не може, наприклад, розірвати цей контракт сьогодні, чи завтра, чи впродовж наступного року, оскільки це суперечитиме міжнародним зобов'язанням України. Тож ми маємо парадоксальну ситуацію, коли в нас війна, а ми транзитуємо газ РФ через свою територію", — сказав Рябцев.
Він також зауважив, що європейці до 31 грудня 2024 року не можуть відмовитися від російських енергоносіїв, адже інакше змушені будуть заплатити Росії за повний обсяг не спожитого газу. Такі умови були прописані в довгострокових та середньострокових контрактах, коли європейські політики ще не вбачали загрози у Російській Федерації.
Якщо дивитися на темпи відмови Європи від російських енергоносіїв, вважає Рябцев, в 2025-му році ми вже побачимо повну відмову, тому що підписання нових контрактів з російськими компаніями не очікується і не вітається, а виконання чинних завершується у 2025 році.
"А якщо, наприклад, із вугіллям чи з нафтою РФ ще може якимось чином попрацювати, переорієнтувавши їхні потоки на Схід, то з природним газом усе набагато гірше. Адже можна скільки завгодно розповідати про "Силу Сибіру" чи "Силу Сибіру-2", але цих трубопроводів немає. А той, який є, за максимумом здатний забезпечити транспортування 18 мільярдів кубометрів газу на рік. І все, більше не можна закачати. Тому це скорочення обсягів видобутку газу в РФ уже за підсумками цього року і посилення цього скорочення наступні два роки щонайменше", — додає експерт.
Як повідомляв Укрінформ, Європейська комісія заявила, що ЄС має на меті покласти край залежності Європи від російського викопного палива протягом цього десятиліття.