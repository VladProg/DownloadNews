Експерти Міжнародного валютного фонду (МВФ) та влада України досягли угоди на рівні персоналу щодо оновленого пакету заходів економічної та фінансової політики для першого перегляду чотирирічної Програми за механізмом розширеного фінансування (EFF).

Про це йдеться в пресрелізі МВФ, що є в розпорядженні Укрінформу.
«Я радий повідомити, що співробітники МВФ та Уряд України досягли Угоди на рівні персоналу щодо першого перегляду програми EFF. Цю угоду має схвалити Рада виконавчих директорів МВФ, що, як очікується, розгляне це питання найближчими тижнями», - сказав голова місії МВФ в Україні Гевін Грей.
Як зазначається, всі кількісні критерії ефективності на кінець квітня та структурні маяки на кінець травня були досягнуті, що відкрило шлях до розгляду Радою виконавчих директорів питання про виділення близько 900 млн доларів США (663,9 млн СПЗ).
Економіка України демонструє надзвичайну стійкість, зазначається в пресрелізі. А останні економічні події вказують на поступове економічне відновлення у 2023 році, хоча перспективи залишаються вкрай невизначеними, оскільки зберігається надзвичайно висока невизначеність, пов'язана з війною.
Як повідомлялось, 23 травня у Відні стартувала місія з першого перегляду програми розширеного кредитування МВФ. Йдеться про 4-річну програму EFF на 15,6 млрд доларів, яка була затверджена наприкінці березня. Вона є частиною великого пакета підтримки від країн G7 на суму 115 млрд доларів упродовж дії програми.