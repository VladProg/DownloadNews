Грузія з початку року збільшила товарообіг з росією на 50%.

Як повідомляє Укрінформ з посиланням на Новости-Грузия, це випливає зі звіту національної служби статистики «Сакстат».
За дев'ять місяців 2022 року експорт зріс на 11% до 473 млн доларів. А зростання імпорту відбувалося вищими темпами — на 73%, до 1,24 млрд доларів.
Зазначається, що збільшення товарообігу з Росією відбулося за рахунок збільшення імпорту нафтопродуктів.
Якщо за 9 місяців 2021 року Грузія закупила у росії нафти на 96 мільйонів доларів, то 2022 року ця цифра збільшилася до 431 мільйона доларів. Таким чином, росія для Грузії стала найбільшим імпортером нафти.
Імпорт інших товарів також збільшився, у тому числі імпорт російського борошна, російського вугілля (коксу) та маргарину.
Щодо експорту, то Грузія збільшила експорт вина до росії — цього року відправила вина на суму 109 мільйонів доларів, що на 15% більше, ніж торік.
Також різко збільшився реекспорт автомобілів із Грузії до росії. Якщо минулого року до росії було експортовано близько 2 тисяч автомобілів на суму 12,4 мільйона доларів, то за 9 місяців 2022 року експорт перевищив 45,7 мільйона, а кількість експортованих автомобілів становить 3,2 тисячі.
Як повідомляв Укрінформ, раніше заступник міністра закордонних справ Євген Перебийніс під час зустрічі з послом Грузії в Україні Георгієм Закарашвілі заявив, що Київ розраховує, що Тбілісі посилить санкції проти москви.
Фото: www.newsgeorgia.ge