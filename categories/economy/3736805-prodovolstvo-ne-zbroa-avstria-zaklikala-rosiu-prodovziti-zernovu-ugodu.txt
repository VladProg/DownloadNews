МЗС Австрії наполегливо закликало Росію погодитися на продовження Чорноморської зернової ініціативи, не використовуючи продовольство як зброю.

Як передає Укрінформ, про це повідомляється у Твіттері австрійського зовнішньополітичного відомства.
"Ми наполегливо закликаємо Росію погодитися на продовження Чорноморської зернової ініціативи. Вона має вирішальне значення для глобальної продовольчої безпеки та дає мільйони тонн зерна та насіння тим, хто цього потребує", - йдеться у повідомленні.
Допис було супроводжено хештегом #FoodIsNotAWeapon ("Продовольство – не зброя").
Як повідомляв Укрінформ, Росія офіційно поінформувала турецьку та українську сторони, а також Секретаріат ООН про заперечення проти продовження Чорноморської зернової ініціативи.
Останнє судно в рамках укладеної за посередництва ООН угоди, яка дозволяє безпечно експортувати українське зерно Чорним морем, вийшло з Одеського порту вранці в неділю перед закінченням терміну продовження угоди 17 липня.
Фото: Мінагро