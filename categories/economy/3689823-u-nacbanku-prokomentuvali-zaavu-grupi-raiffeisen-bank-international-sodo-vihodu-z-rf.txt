У Національному банку не бачать в заяві Групи Raiffeisen Bank International (RBI) чіткого плану з конкретними кроками та строками їх реалізації, однак сподіваються, що банк готовий до реального скорочення ділової активності в росії та реалізації рішень.

Як передає Укрінформ, про це повідомляє пресслужба НБУ.
"Національний банк України відзначає позитивні сигнали в заяві Групи Raiffeisen Bank International (RBI), оголошеній за результатами загальних зборів 30 березня. Зауважимо, що заява не містить чіткого плану з конкретними кроками та строками їх реалізації, однак може свідчити про перехід від пошуку "стратегічних варіантів майбутнього" до готовності банку до реального скорочення ділової активності в росії та реалізації рішень, які призведуть до продажу або виділення чи деконсолідації Райффайзенбанку росія з Групи", - йдеться в повідомленні.
У Нацбанку висловили сподівання, що RBI Group як відповідальний член міжнародної фінансової спільноти вже найближчим часом докладе зусиль для впровадження в життя зазначених ініціатив.
Голова Національного банку Андрій Пишний звернувся до Наглядової ради RBI перед проведенням загальних зборів та закликав Групу не зволікати з рішенням щодо виходу банку з рф. Він також звернув увагу на неприйнятність потенційного виходу Райффайзенбанку з рф шляхом обміну активами Райффайзенбанку з підсанкційним Сбєрбанком в Австрії. Угода, яка дає змогу банку, що належить кремлю, зберегти свої заблоковані підсанкційні активи в Європі та повернути їх до росії, щоб і надалі підтримувати економічну стійкість і здатність росії вести війну з Україною, не витримує жодної критики, не кажучи вже про порушення санкційних обмежень, які, безперечно, вимагатимуть коригування для забезпечення реалізації запропонованого плану.
Райффайзен Банк в Україні як системно важливий банк, який сприяє підтриманню фінансової стабільності в країні в розпал війни, має підтримку НБУ. Участь банку в розвитку банківського сектору, економічних програмах та гуманітарних проєктах відчутна і важлива. Національний банк продовжить уважно стежити за діяльністю банків, які мають працюючі дочірні структури в рф, та надалі порушуватиме питання присутності міжнародних банків на російському ринку в комунікації з санкційними регуляторами країн-партнерів.
Як повідомляв Укрінформ, Група Raiffeisen Bank International (РБІ) зобов’язалась і надалі зменшувати свою бізнес-активність в росії; при цьому наголошується на продовженні підтримки клієнтів у рф при одночасному скороченні їм позик.