Використання новітніх технологій для геологічної розвідки допоможе наростити нафтовидобуток.

Про це Прем’єр-міністр України Денис Шмигаль сказав на засіданні уряду, передає Укрінформ.

«Нафтопереробка та нафтотранспортування. Українські нафтопроводи працюють ефективно, а запаси нафти будемо зберігати в новозбудованих надійних сховищах. Використання новітніх технологій для геологічної розвідки допоможе наростити нафтовидобуток», - сказав Шмигаль.

За його словами, модернізація нафтопроводів відкриє можливість транспортування нафти до Німеччини, Угорщини, Словаччини та Чехії з одночасною опцією її імпорту для посилення енергобезпеки України.
«Окреме завдання, яке містить багато з озвучених вище пунктів – це підготовка до осінньо-зимового періоду. Готуємося до різних сценаріїв. Ремонтуємо пошкоджене. Будуємо нове. Накопичуємо енергоресурси. Мобілізуємо допомогу від міжнародних партнерів для всіх цих цілей», - сказав Шмигаль.

Він підкреслив те, що відповідальні за кожне завдання визначені, дорожня карта є, проєкти також.
Як повідомляв Укрінформ, НАК «Нафтогаз України» працює над залученням американських компаній – їхніх технологій, експертизи та інвестицій, для збільшення видобутку в Україні.
Фото: КМУ