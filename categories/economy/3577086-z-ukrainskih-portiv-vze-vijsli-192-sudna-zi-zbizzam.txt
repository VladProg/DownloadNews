Від початку реалізації «зернові ініціативи» з українських морських портів вже вийшло 192 судна з 4,38 мільйона тонн агропродукції.

Як передає Укрінформ, про це повідомляє пресслужба Міністерства інфраструктури України у Фейсбуці.
«Зі старту реалізації «зернової ініціативи» з українських портів вирушили 192 судна. Загалом експортовано до країн Азії, Європи та Африки 4,38 млн тонн агропродукції», - йдеться у повідомленні.
Зазначається, що у четвер 22 вересня з Одеських портів вийшло 7 суден, які навантажені 107,5 тис. т агропродукції для країн Азії та Європи.
Одне з цих суден - балкер BC VANESSA, зафрахтований Всесвітньою продовольчою програмою (ВПП) ООН, який вийшов з Одеського порту з 30 тис. т пшениці на борту.
Балкер прибуде до порту в Пакистані, де пшениця буде розвантажена і доставлена жителям Афганістану. Наразі населення цієї країни потерпає від продовольчої кризи.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина, росія та генеральний секретар ООН Антоніу Гутерреш підписали Ініціативу про безпечне транспортування зерна та продуктів з портів «Одеса», «Чорноморськ» та «Південний».
Перше судно з українським продовольством вийшло з порту Одеси 1 серпня.
Фото: Мінінфраструктури, Фейсбук