Фонд державного майна України продав Ізмаїльський виноробний завод за 200 млн грн. Торги відбулися в державній електронній торговій системі Prozorro.Продажі.

Про це повідомляє Укрінформ з посиланням на пресслужбу ФДМУ.
«ФДМУ 19 квітня провів приватизаційний онлайн-аукціон з продажу Ізмаїльського винзаводу. Під час аукціону вартість винзаводу зросла в 11 разів (з 17,9 млн грн стартової ціни до 200 млн грн переможної). За право приватизації в торгах змагалися 4 учасники», - йдеться в повідомленні.
До складу активів винзаводу входять виносховище, цех переробки винограду, цехи розливу, цех виготовлення шампанських вин, склад готової продукції, виставковий комплекс та адмінбудівлі. Загальна площа приміщень 27,2 тис. квадратних метрів. Активи знаходяться в Одеській області в Ізмаїлі, а також в смт Суворове, с. Плавні та с. Приморське (база відпочинку).
Переможець аукціону має 20 робочих днів на сплату вартості лоту після дня завершення аукціону. Лише після надходження коштів до бюджету підписується договір купівлі-продажу. Якщо переможець відмовиться від сплати переможної суми, він втратить гарантійний внесок у розмірі 3,57 млн грн (20% від стартової ціни). Ці кошти будуть зараховані до держбюджету.
Як повідомлялося, з початку 2023 року оренда держмайна принесла до бюджету 218,4 млн грн. Найбільше надходжень забезпечили Одеська область та Київ — 87,0 млн грн і 31,7 млн грн відповідно.