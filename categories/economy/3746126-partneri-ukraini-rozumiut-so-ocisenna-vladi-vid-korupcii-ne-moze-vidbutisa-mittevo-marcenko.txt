Очищення влади не може відбутися миттєво, міжнародні партнери це розуміють і готові прийняти той факт, що в Україні все ще може бути корупція.

Як передає Укрінформ, про це в інтервʼю Радіо Свобода розповів міністр фінансів Сергій Марченко.
"Корупцію в Україні треба розглядати з декількох площин. Я скажу так. Я вже досить досвідчений. Ви ж кажете, що я – «податківець зі стажем». За 20 років, за які я розумію процеси в цій країні, рівень корупції зараз найменший, який є", - сказав Марченко.
Він зазначив, що має такі висновки з огляду на власні спостереження. Тобто корупція як явище зараз повністю під суспільним моніторингом.
"Партнери розуміють, що очищення системи влади в Україні не може відбуватися так от: ми сказали, що в нас немає корупції – її немає. Це процес. І те, що, умовно кажучи, роблять суспільні організації, розголос, який є, робота тих же ж органів НАЗК, НАБУ, інших дають свій ефект. З певним запізненням, але ефект є. І партнери це також розуміють. Вони готові прийняти, що у нас може бути корупція. Тому що ніхто не скаже, що от у нас війна і корупція закінчилася. Тому що корупція, можливо, перейшла в інший формат під час війни", - акцентував міністр.
Як повідомлялося, Україна як держава ще має вибудувати систему, яка «витискала» б корупціонерів з органів влади.
Фото: Мінфін