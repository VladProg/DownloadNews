Жодного скорочення фінансової підтримки України наразі не спостерігається.

Як передає Укрінформ, про це заявив голова Національного банку України Андрій Пишний в інтерв’ю міжнародному виданню The Banker.
«Звичайно, ми стежимо за ситуацією в країнах-донорах і природним є те, що ми стурбовані. З початку року Україна отримала понад 35 млрд доларів фінансової підтримки. Наші потреби до кінця року становлять 45 млрд доларів. Ми розраховуємо, що всі ці кошти прийдуть в Україну і всі необхідні рішення будуть знайдені», – сказав він.
Пишний також висловив упевненість, що 300 млрд доларів заморожених західними країнами активів російського центробанку підуть на відновлення України.
«Дебати про правові підстави для передавання російських активів Україні тривають, але останнім часом активізувалася дискусія про переведення в Україну доходів, отриманих від російських активів, які залишаються в обігу. Над цим наполегливо працюють українські дипломати та юристи», – повідомив голова НБУ.
Як повідомляв Укрінформ, у жовтні лідери ЄС схвалили плани використання для допомоги Україні доходів, отриманих від заморожених російських активів, які утримуються Європейським міжнародним центральним депозитарієм цінних паперів Euroclear у Брюсселі. Очікується, що законодавчі пропозиції Єврокомісія подасть у грудні.
Фото: НБУ