Україна може найближчим часом отримати $1,4 мільярда допомоги від МВФ, про яку говорили напередодні в телефонній розмові глава МВФ Крісталіна Георгієва і Президент України Володимир Зеленський.

Про це сказав у четвер у Вашингтоні у відповідь на запитання власного кореспондента Укрінформу директор з питань комунікацій Фонду Джеррі Райс.
"Вони (Георгієва і Зеленський – ред.) говорили про потенційне застосування цього нового механізму фінансування щодо подолання продовольчого шоку («food shock window» - англ.), який набуде чинності після схвалення виконавчою радою (Фонду – ред.)», - вказав Райс.
Він зазначив, що поки не може назвати дату, коли це рішення може бути затверджене. «Ми хочемо зробити це якомога скоріше», - зазначив представник Фонду.
Він додав, що дискусії з цього приводу тривають, у тому числі, щодо розміру допомоги, однак попередньо йдеться про $1,4 мільярда.
Райс також нагадав, що МВФ надав Україні «значну фінансову підтримку» від початку війни за допомогою інструментів екстреного фінансування. У тому числі, $1,4 мільярда у перші тижні після вторгнення рф в Україну. Крім того, МВФ створив спеціальний адміністративний рахунок, де донори можуть робити внески. «І це зараз перебуває в прогресі», - зауважив Райс.
Як повідомляв Укрінформ, Прем’єр-міністр Денис Шмигаль сказав Financial Times, що Міжнародний валютний фонд оголосив про виділення Україні додаткового траншу в розмірі $1,4 млрд. Також є домовленість щодо продовження співпраці з МВФ, щоб наступного року започаткувати нову спеціальну програму.