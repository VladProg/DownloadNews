Більша частина замінованої території - це земля аграріїв, Україна шукає шляхи пришвидшити гуманітарне розмінування та збільшити відповідну співпрацю з партнерами.

Про це повідомив Президент Володимир Зеленський у вечірньому відеозверненні, повідомляє Укрінформ.
«Обговорили сьогодні також гуманітарне розмінування – те, що життєво важливо, в буквальному сенсі. Станом на зараз понад 170 тисяч квадратних кілометрів нашої території залишаються небезпечними через ворожі міни та снаряди, що не розірвалися», - сказав він.
Президент зазначив, що суттєва частина цієї території - це земля українських аграріїв, що оброблялась.
«Тож сьогодні обговорили, як активізувати цю роботу: пришвидшити гуманітарне розмінування, збільшити відповідну співпрацю з партнерами. І обговорили, як підтримати наших аграріїв. Почалась уже друга посівна за час повномасштабної війни», - додав Зеленський.
Він наголосив, що минулого року героїчні зусилля українських фермерів, усіх працівників і працівниць аграрної сфери дозволили зберегти українське аграрне виробництво - глобальну роль України як гаранта продовольчої безпеки.
Глава держави подякував всім, хто зробив свій внесок у цю сферу, а відповідні кроки на підтримку галузі вже опрацьовує уряд.
Як повідомлялося, в Україні з початку повномасштабної війни з рф загалом були знешкоджені 332 030 вибухонебезпечних предметів.