Україна веде переговори з міжнародними партнерами щодо надання обладнання, яке допоможе децентралізувати енергосистему.

Про це на пресконференції заявив Прем'єр-міністр Денис Шмигаль, повідомляє кореспондент Укрінформу.
"Перша газова турбіна уже поставлена та підключається до електрообладнання. Ми просимо партнерів надати аналогічне обладнання, яке може децентралізувати і зробити ще більш стабільною нашу енергосистему", - сказав Шмигаль.
Крім того, Україна продовжує вести переговори щодо закупівлі трансформаторів, у тому числі напругою 750 кВ, та іншого обладнання, необхідного для відновлення об'єктів енергетики. Шмигаль наголосив, що в енергетичній галузі нам допомагає низка країн - знайти обладнання від трансформаторів до генераторів та мобільних котелень.
Очільник уряду також повідомив, що зараз відбувається підготовка "Пунктів незламності".
Як повідомлялося, у травні Кабінет Міністрів за поданням Міністерства енергетики схвалив Енергетичну стратегію України до 2050 року. Документ враховує децентралізацію генерації електроенергії по всій території країни.