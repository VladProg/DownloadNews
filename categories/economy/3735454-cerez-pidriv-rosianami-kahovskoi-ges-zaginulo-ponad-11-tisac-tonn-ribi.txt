В Україні втрачено щонайменше 11 383,3 т риби внаслідок підриву росіянами Каховської ГЕС.

Про це розповів міністр аграрної політики та продовольства України Микола Сольський в інтерв'ю для Forbes, передає Укрінформ з посиланням на пресслужбу міністерства.
Він зазначив, що внаслідок підриву Каховської ГЕС фактично знищено всю рибу у водосховищі.
За словами Сольського, після знищення водосховища риба, яка була винесена з потоком води у пониззя Дніпра в межах Херсонської та Миколаївської областей, опинилась на заплавних ділянках суходолу.
«Коли вода витекла, то площа суходолу склала 150 тис га. І поки вона сходила, то забрала з собою рибу і знищила всі 85 рибних господарств, які традиційно здійснювали вилов водних біоресурсів і які були розташовані нижче по течії: 49 у Каховському водосховищі і 36 у Дніпровсько-Бузькій гирловій системі. Загальна сума збитків від прямої втрати та від втрати потомства внаслідок погіршення умов існування через скид води з Каховського водосховища складає 9,8 млрд грн», - розповів міністр.
Він додав, що відбудова дамби займе мінімум сім років, зокрема кілька років знадобиться на фактичну відбудову ГЕС та ще 2–3 роки - на те, щоб вода наповнила дамбу. Після цього потрібен буде час на ремонт і відновлення каналів та систем зрошення, які будувались у 1970–1990-х роках.
Як повідомляв Укрінформ, уночі 6 червня російська армія підірвала греблю Каховської ГЕС. За фактом підриву правоохоронці розпочали розслідування за статтею про екоцид. В Укргідроенерго заявили, що Каховська ГЕС повністю зруйнована і відновленню не підлягає.