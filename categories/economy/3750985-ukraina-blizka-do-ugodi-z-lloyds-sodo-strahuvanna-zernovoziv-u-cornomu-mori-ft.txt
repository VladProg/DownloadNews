Україна завершує розробку схеми з глобальними страховиками для страхування зернових суден, що прямують до та з чорноморських портів.

Як передає Укрінформ, про це заступник міністра економіки України Олександр Грибан заявив виданню Financial Times.
Грибан повідомив, що угода «наразі розробляється та активно обговорюється» між відповідними міністерствами, а також місцевими банками та міжнародними страховими групами, зокрема Lloyd`s of London.
Він розповів, що схема може бути запроваджена вже наступного місяця, а від 5 до 30 кораблів проходитимуть через «небезпечне місце» в українських водах.
«Це залежить від того, як працюватиме структура і яким буде рівень розподілу ризиків між урядом і приватними страховими компаніями», – зазначив заступник міністра.
За словами Грибана, державна частка ризику, ймовірно, буде забезпечена державним дорожнім фондом України.
У Lloyd`s заявили, що угоди про продовження експорту сільськогосподарської продукції з України є «вирішальними для усунення ризиків для глобальної продовольчої безпеки», і що вони продовжуватимуть працювати над полегшенням поставок зерна.
Росія заявила про припинення продовження дії зернової угоди, яка була укладена 22 липня 2022 року у Стамбулі на 120 днів і кілька разів продовжувались.
Це спровокувало страхові компанії до перегляду політики покриття вантажних суден, які працюють у Чорному морі.
Зокрема Лондонський страховий ринок Lloyd’s of London вже вніс чорноморський регіон до ризикового переліку.
Фото: Мінагрополітики