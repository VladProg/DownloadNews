ПриватБанк продовжує відновлювати роботу мережі відділень у містах та селах, які найбільше постраждали від війни, зокрема, на Харківщині вже працюють відділення банку в смт Донець, містах Барвінкове та Дергачі.

Як передає Укрінформ, про це повідомляє Міністерство з питань реінтеграції тимчасово окупованих територій.
Зазначається, що незабаром Приватбанк відновить роботу своїх відділень у Балаклії, Шевченковому та Золочеві. Також поступово відновлюється робота банкоматів та сервісу для терміналів «Готівка на касі».
Знову починає працювати на звільненій території Харківщини й Ощадбанк. Днями в смт Шевченкове відкрило двері друге відділення банку. Знаходиться воно за адресою: вул. Центральна, 29. Очікується, що невдовзі можна буде користуватися й банкоматом.
На території Херсонщини відновлення роботи відділень банків розпочнеться відразу по тому, коли звільнені території стануть безпечними.
Як повідомлялося, станом на 27 вересня, за даними заступника керівника Офісу Президента Кирила Тимошенка, у Харківській області українські сили оборони звільнили від російських загарбників 454 населені пункти.