Організація економічного співробітництва та розвитку (ОЕСР) розпочинає процес відкриття регіонального офісу в Україні.

Про це Прем'єр-міністр України Денис Шмигаль повідомив у Телеграмі, передає Укрінформ.

Відео: Офіційний телеграм-канал Прем‘єр-міністра України
"Щойно в Парижі уклали угоду, яка офіційно дає підґрунтя для запуску в Києві так званого «Офісу зв'язку» Організації економічного співробітництва та розвитку. Оскільки Україна визнана потенційним членом ОЕСР, офіс попередньо функціонуватиме до 2026 року задля надання підтримки нашій державі під час відновлення", - зазначив Шмигаль.

Знаково, що Організація економічного співробітництва та розвитку була співвиконавцем Плану Маршала і тепер допомагає в розробленні плану відновлення України, додав прем’єр і подякував ОЕСР за цю підтримку.

Крім того, як зазначив Шмигаль, цього місяця уряд отримали опис положень Програми ОЕСР, яка допоможе впровадити стандарти Організації в різних галузях. “Готові спільно розпочати її підготовку, аби якнайшвидше приєднатися до «клубу успішних країн». Це стане маркером готовності України до вступу в ЄС та сприятиме затвердженню нашої держави як регіонального лідера", - підкреслив Прем'єр-міністр.
Як повідомляв Укрінформ, глава уряду разом з дружиною Президента України Оленою Зеленською та урядовцями перебуває у Франції.
Фото: Денис Шмигаль, Телеграм