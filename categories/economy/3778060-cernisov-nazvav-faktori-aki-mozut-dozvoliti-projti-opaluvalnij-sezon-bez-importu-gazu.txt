В Україні на сьогодні у підземних сховищах газу зберігається 16 млрд кубометрів "блакитного палива", що дозволить пройти опалювальний сезон без імпорту газу.

Про це заявив голова правління НАК "Нафтогаз України" Олексій Чернишов в ефірі марафону "Єдині новини", передає Укрінформ.
"Україна вже накопичила 16 млрд кубометрів природного газу", - сказав Чернишов.

Відео: телемарафон “Єдині новини”
За його словами, цьогоріч видобуток газу зріс на 7%. Крім того, споживання "блакитного палива" після початку повномасштабного вторгнення зменшилося. За словами Чернишова, поєднання цих факторів дозволяє пройти опалювальний сезон без імпорту газу.
Він також зазначив, що Нафтогаз завершив підготовку захисту своїх об'єктів від ймовірних російських атак.
Як повідомлялося, нерезиденти закачали в українські ПСГ понад 2 млрд кубометрів газу. Нафтогаз цьогоріч збільшив клієнтський портфель нерезидентів до 148 компаній.