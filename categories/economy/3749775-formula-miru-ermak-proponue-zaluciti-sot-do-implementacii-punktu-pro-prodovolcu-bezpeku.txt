За дорученням глави держави керівник Офісу Президента Андрій Єрмак провів зустріч із генеральною директоркою Світової організації торгівлі доктором Нгозі Оконджо-Івеала, яка перебуває з візитом в Україні.

Про це повідомляє Офіс Президента, передає Укрінформ.

Основною темою зустрічі став захист вільної торгівлі, зокрема в регіоні Чорного моря, яка опинилася під загрозою через агресію Росії проти України.

Керівник ОП акцентував увагу на цілеспрямованому нищенні Росією транспортної та аграрної інфраструктури України й блокаді українських портів, до якої країна-агресорка вдається задля порушення товарних потоків, передусім постачання української агропродукції, і з метою продовольчого шантажу.

«Росія своїми діями створює безпосередню загрозу продовольчій безпеці та порушує свободу торгівлі, зокрема в Чорному морі», – наголосив Єрмак.

У цьому контексті він запропонував розглянути можливість залучення Світової організації торгівлі до імплементації другого пункту української Формули миру, що має назву «Продовольча безпека».

«Ваш особистий авторитет і вплив СОТ на міжнародну торгівлю може відіграти важливу роль в імплементації пункту Формули миру щодо продовольчої безпеки. Це не лише про відновлення міжнародного права та вільної торгівлі, але й про стабілізацію цін на світовому ринку та доступ найбідніших країн до постачання агропродукції, у якому вплив України дуже суттєвий», – підкреслив керівник ОП.

Зазначається, що співрозмовники домовилися докладати зусиль для відновлення повноцінного експорту з України, зміцнення продовольчої безпеки у світі, зокрема через гуманітарну ініціативу «Зерно з України», посилення ролі СОТ у відновленні миру в Україні, а також подолання бідності й голоду у світі.

Як повідомляв Укрінформ, міністр аграрної політики та продовольства Микола Сольський обговорив з генеральною директоркою Світової організації торгівлі Нгозі Оконджо-Івеала внесок України у підтримку глобальної продовольчої безпеки.
Фото: ОП