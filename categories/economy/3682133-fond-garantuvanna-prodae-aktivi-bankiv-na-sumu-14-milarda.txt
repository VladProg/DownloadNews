Фонд гарантування вкладів фізичних осіб на поточному тижні виставляє на продаж активи 8 банків на 1,4 млрд грн.

Як передає Укрінформ, про це повідомляє пресслужба Фонду гарантування.
"Протягом поточного тижня (13 – 17 березня 2023 року) запланований продаж активів 8 банків, що ліквідуються Фондом гарантування вкладів. Початкова ціна реалізації усіх лотів становить 1 387,2 млн грн", - йдеться у повідомленні.
Зазначається, що з них на суму 805,8 млн грн виставлено на продаж права вимоги за кредитами, і 483,0 млн грн – початкова ціна виставлених на продаж об’єктів нерухомого майна, земельних ділянок та інших основних засобів. Дебіторська заборгованість перед банками виставлена на продаж за 98,4 млн грн.
Як повідомляв Укрінформ, сума продажу активів банків, що ліквідуються Фондом гарантування вкладів фізичних осіб, у лютому 2023 року становила 140,9 млн грн.