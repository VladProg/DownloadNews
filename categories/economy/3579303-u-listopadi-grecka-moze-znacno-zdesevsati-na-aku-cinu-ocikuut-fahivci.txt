Із надходженням зерна нового врожаю в Україні знижуватиметься ціна на гречку. Зокрема, вже у листопаді кілограм цієї крупи може коштувати близько 50 гривень.

Таку думку висловила головний редактор відділу економічної інформації Укрінформу Оксана Поліщук у програмі «Насправді».
«За півтора-два місяці надійде новий урожай. І вже у листопаді ми можемо побачити іншу ціну на гречку. З огляду на низку факторів, можна спрогнозувати, що вона коштуватиме близько 45-50 грн за кілограм. Нижчою ціна навряд чи буде, адже досі працюють інфляційні чинники. Тобто, чим швидше новий врожай дійде до полиць, тим швидше впаде ціна», - зазначила експерт.
Вона уточнила, що цьогоріч уперше за останні 10 років Україна може вийти на врожай, який у півтора раза перевищує обсяг внутрішнього споживання, а також сформувати стратегічний запас. Зокрема, вже намолочено близько 60 тисяч тонн цієї культури з 35-40% від усіх посівних площ.
«Вже до весни складеться певна цінова динаміка в торгових мережах, за допомогою яких аграрії орієнтуватимуться та плануватимуть свої посіви на наступний рік. Якщо ціна зберігатиметься висока, звісно, вони сіятимуть багато, якщо ні – менше», - додала Поліщук.
Як повідомлялось, в Україні, станом на середину вересня, сільськогосподарські виробники зібрали 26 млн тонн зернових та зернобобових культур.