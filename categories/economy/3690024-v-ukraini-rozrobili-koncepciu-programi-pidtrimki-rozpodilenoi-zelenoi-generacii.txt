Міністерство енергетики розробило та найближчим часом оприлюднить концепцію Державної цільової програми підтримки розподіленої генерації з відновлювальних джерел енергії (ВДЕ).

Про це повідомляє кореспондент Укрінформу за результатами круглого столу на тему «Розвиток розподіленої «зеленої» генерації та самовиробництво електричної енергії як елемент сучасної енергосистеми», проведеного в Комітеті з питань енергетики та житлово-комунальних послуг.
Метою програми виступає будівництво об’єктів малої відновлювальної енергетики – сонячних та вітрових електростанцій разом з установками зберігання (УЗЕ) для забезпечення покриття власного споживання електроенергії об’єктами критичної інфраструктури та домогосподарствами, у тому числі, в автономному режимі не менше, аніж 4 години, та продажу «надлишку» на ринку.
Передбачається, що об’єкти критичної інфраструктури зможуть встановити відповідні установки до 500 кВт разом із УЗЕ ємністю: системи централізованого водопостачання, водовідведення, теплопостачання; об’єкти медичної сфери та критичні споживачі багатоквартирних будинків.
Приватні господарства – до 10 кВт. Державні та комунальні заклади матимуть змогу встановити об’єкти малої відновлювальної енергетики для покриття базових потреб.
На першому етапі (2022-2025 роки) планується встановлення 200 тисяч об’єктів ВДЕ разом з установками зберігання у споживачів, на другому – (до 2030 року) до 1 мільйона таких об’єктів.
Правова та економічна основа функціонування малої розосередженої генерації з ВДЕ – модель Net Billing. Вона дозволить споживачам використовувати на власний розсуд електроенергію безпосередньо або шляхом завантаження в УЗЕ. У разі наявності надлишкової електричної енергії вона продається в мережу за ринковою ціною.
Серед механізмів додаткового стимулювання щодо встановлення таких об’єктів визначено: надання пільгових кредитів, погашення частини тіла кредиту, постачання обладнання за рахунок донорів, а також інші механізми не заборонені законодавством.
У міністерстві очікують, що прямий ефект від програми – це працююча критична інфраструктура в умовах графіків аварійних/погодинних відключень та децентралізована генерація, яку технічно складно та економічно недоцільно виводити з ладу ракетними обстрілами та дронами-камікадзе.
Також в середньостроковій перспективі – плюс 3 ГВТ СЕС або 3,5 млрд кВт-год. чистої енергії на рік та додаткові регулюючі потужності ОЕС України за рахунок УЗЕ.
Супутній ефект: можливість збільшення лімітів на споживання електроенергії, спрощення адміністрування «переключень»; розвиток власного виробництва обладнання; зменшення фінансового навантаження на об’єкти державної та комунальної власності за спожиту електроенергію, зокрема зниження потреби в генераторах на викопному паливі.
Як повідомлялось, у лютому Кабінет Міністрів зареєстрував у Верховній Раді законопроєкт №9011 «Про удосконалення умов підтримки виробництва електричної енергії з альтернативних джерел енергії генеруючими установками споживачів». Він покликаний замінити поточну модель «зеленого» тарифу на нову модель Net Billing.
Також уряд зареєстрував законопроєкт №9012, який покликаний створити дієвий механізм видачі, використання та припинення дії гарантії походження електричної енергії, виробленої з ВДЕ.