Міністерство юстиції подало позов до Вищого антикорупційного суду про застосування санкцій до групи авіаційних компаній "Волга-Дніпро", яка заснована колишнім військовим льотчиком СРСР.

Як передає Укрінформ, про це інформує пресслужба міністерства.
"16 серпня 2023 року Міністерством юстиції України подано до Вищого антикорупційного суду позов про застосування санкції, передбаченої пунктом 1-1 частини першої статті 4 Закону України "Про санкції" до групи авіаційних компаній "Волга-Дніпро", яка заснована колишнім військовим льотчиком, підполковником ВВС СССР Ісайкіним О.І.", – ідеться у повідомленні.
Зазначається, що предметом стягнення в дохід держави є шість авіаційних двигунів типу Д-18Т серії 3 для літаків АН-124-100 "Руслан".
Як уточнюють у Мін’юсті, група компаній "Волга-Дніпро" – одна з провідних міжнародних груп вантажних компаній з комплексних логістичних послуг, яка використовує транспортні літаки АН-124-100 "Руслан" для надання своїх послуг.
До початку та під час повномасштабного вторгнення РФ в Україну "Волга-Дніпро" системно співпрацює з вищим політичним керівництвом РФ та бере участь в сприянні збройній агресії Росії, зокрема шляхом прихованої доставки до РФ військових вантажів, поінформували у міністерстві.
Як повідомлялося, Канада конфіскувала транспортний літак Ан-124 підсанкційної російської компанії "Волга-Днепр", який перебуває у Торонто, та розпочала процес його передачі Україні.