У Львові напередодні, 15 листопада, розпочався форум підприємництва та креативної індустрії Creative Spark: Renovate Ukraine. Через російську ракетну атаку урочистий старт заходу відбувся в укритті.

Про це повідомив у Телеграмі начальник Львівської ОВА Максим Козицький, передає Укрінформ.
"Попри посягання ворога не зупиняємось. Навіть Форум Creative Spark: Renovate Ukraine розпочали в укритті", - написав очільник ОВА.
За його словами, ця подія зібрала у Львові понад пів сотні спікерів зі сфери стартапів, підприємництва, представників інноваційних платформ, тренерів та викладачів міжнародних і українських вишів. Упродовж трьох днів вони дискутуватимуть щодо розвитку в Україні підприємництва, креативних індустрій і освіти.
Козицький взяв участь у дискусії «Бізнес і влада чи бізнес проти влади».

"Переконаний, що останні майже 9 місяців уже зняли це питання – тільки якщо є порозуміння, співпраця та синергія між бізнесом та владою, буде розвиток у державі. Завдання бізнесу: пробувати, помилятися, ще раз пробувати, розвиватися, масштабуватися, конкурувати, розвивати економіку, давати робочі місця, представляти Україну на міжнародному рівні. Завдання держави – створити такі умови, щоб все це робити в Україні людям креативним та підприємливим було у задоволення. Держава має почути бізнес, максимально скоротити бюрократичні моменти, боротися з корупцією. Ми у Львівській області працюємо над цим", - наголосив він.
У Львівській ОВА поінформували, що центральною темою другого дня форуму стане підприємництво. Говоритимуть про світ стартапів, волонтерство, «студент сьогодні – CEO завтра». Учасники працюватимуть у 4 панельних дискусіях: «Бізнес без кордонів», «StartUp. Змінюємо світ», «Від CEO до волонтера», «Дизайн-мислення та інновації».
У третій день, 17 листопада, проведуть воркшопи для учасників.