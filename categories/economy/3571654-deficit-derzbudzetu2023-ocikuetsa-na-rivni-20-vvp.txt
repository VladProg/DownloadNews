Представник Кабінету Міністрів у Верховній Раді Тарас Мельничук розповів, що передбачає проєкт державного бюджету на 2023 рік, зареєстрований урядом у парламенті.

Як передає Укрінформ, про це ідеться в його дописі в Телеграмі.
“При підготовці проекту Закону «Про Державний бюджет України на 2023 рік» для розрахунку показників бюджету використовувався помірно-консервативний сценарій макроекономічного прогнозу, який передбачає обережні оцінки щодо темпів відновлення економіки у 2023 році”, - заявив Мельничук.
За його словами, згідно з законопроєктом, у 2023 році очікується зростання реального ВВП на 4,6 %; загальні показники доходів державного бюджету на 2023 рік очікуються у розмірі 1 260,1 млрд грн, що є зменшенням порівняно із затвердженими показниками 2022 (зі змінами) на 282,1 млрд грн, а з фактичними показниками 2021 - на 24,2 млрд грн.
Окрім того, зазначив Мельничук, очікується, що частка перерозподілу валового внутрішнього продукту через державний бюджет у 2023 зменшиться порівняно із затвердженими показниками 2022 року (зі змінами) на 9 %, а з фактичними показниками 2021 - на 3,8 %.
Також він оприлюднив прогнозні показники на 2023 рік по основних бюджетоформуючих джерелах.
За інформацією Мельничука, дефіцит державного бюджету у 2023 році очікується на рівні 20% ВВП, у тому числі загальний фонд – 17,3% ВВП та спеціальний фонд – 2,7% ВВП.
Зазначається, що фінансування загального фонду державного бюджету у 2023 році планується за рахунок державних запозичень у сумі 1 516 873,9 млн грн, в тому числі зовнішніх – 1 426 149 млн грн, внутрішніх – 90 724,9 млн грн.
Мельничук інформує, що обсяг платежів з погашення державного боргу на 2023 рік прогнозується у сумі 414 994,5 млн грн, в тому числі погашення державного зовнішнього боргу – 98 948,2 млн грн, державного внутрішнього боргу – 316 046,3 млн гривень, а обсяг платежів з обслуговування державного боргу на 2023 рік прогнозується в обсязі 326 283,5 млн грн, в тому числі державного внутрішнього боргу – 263 905,5 млн грн, державного зовнішнього боргу – 62 378 млн гривень.
Окрім того, як зазначає Мельничук, на фінансування проектів розвитку від іноземних держав, іноземних фінансових установ і міжнародних фінансових організацій передбачається залучити кошти в обсязі 169 955,6 млн грн, за рахунок яких заплановано забезпечити розвиток, закупівлю, модернізацію та ремонт озброєння, військової техніки, засобів та обладнання задля підтримки обороноздатності ЗСУ; створення єдиної системи авіаційної безпеки та цивільного захисту, посилення морської безпеки та охорони морських кордонів; проведення модернізації інфраструктури паливно-енергетичного комплексу, електрогенеруючих потужностей та електромереж; реабілітацію інфраструктури та модернізацію обладнання на підприємствах теплопостачання, водопостачання та водовідведення; покращення якості медичної допомоги та соціального захисту населення; розвиток міського пасажирського транспорту та транспортної інфраструктури та підтримку малих та середніх підприємств.
Зазначається, що згідно з проєктом держбюджету на 2023 рік надходження від приватизації державного майна плануються на рівні 6 000 млн грн відповідно до прогнозу Фонду державного майна України.
Також повідомляється, що видатки на встановлення мінімальної заробітної плати з 1 березня 2023 передбачено у розмірі 6 700 грн, а посадового окладу працівника І тарифного розряду Єдиної тарифної сітки - у розмірі 2 893 грн, розмір прожиткового мінімуму для працездатних осіб визначено на рівні 2 102 грн.
Як повідомлялося, уряд зареєстрував у ВР проєкт закону “Про Державний бюджет України на 2023 рік” (реєстр.№ 8000).