Із ризького порту за домовленістю із Всесвітньої продовольчої програми ООН відправлено партію російських мінеральних добрив до Кенії.

Як передає Укрінформ, про це повідомляє Міністерство закордонних справ Латвії.
Як зазначається, це перший вантаж із близько 200 тис. тонн добрив російського походження, що належать компаніям, які перебувають під обмежувальними заходами ЄС та зберігаються на території Латвії.
Всесвітня продовольча програма планує доставити з Латвії ще кілька партій мінеральних добрив, які зараз знаходяться під санкціями, щоб надати підтримку країнам, які найбільше потребують цієї продукції.
Як повідомлялося, 6 грудня 2022 року уряд Латвії дозволив розблокувати російські міндобрива у своїх портах у відповідь на звернення ООН щодо зменшення негативних наслідків війни росії проти України та сприяння подоланню продовольчої кризи в країнах Африки та Латинської Америки.
Уряд Латвії вирішив сприяти передачі, за підтримки Всесвітньої продовольчої програми ООН, мінеральних добрив, які належать компаніям, які перебувають під санкціями ЄС.
Разом зі своїми іноземними партнерами та міжнародними організаціями Латвія продовжує надавати підтримку країнам, які постраждали внаслідок продовольчої кризи, спровокованої війною росії проти України.
Фото ілюстративне