росія продаватиме сиру нафту Пакистану за зниженою ціною.

Про це заявив міністр нафти Пакистану Мусаддик Малік на брифінгу в Ісламабаді, повідомляє Укрінформ із посиланням на Reuters.
Крім цього, рф постачатиме до Пакистану бензин і дизельне паливо зі знижкою.
Малік оголосив про це за кілька днів після того, як очолив урядову команду в москві для переговорів щодо операції.
Водночас міністр не уточнив ціну на російську нафту зі знижкою і не сказав, чи імпорт відповідатиме обмеженню в 60 доларів за барель, введеному країнами G7 і ЄС на російську морську нафту з цього тижня у зв'язку з вторгненням росії в Україну. москва заявила, що не продаватиме газ країнам, які дотримуються обмеження.
"Їхній уряд також запропонував Пакистану розпочати переговори щодо довгострокових контрактів на купівлю зрідженого природного газу (ЗПГ)", - сказав Малік, додавши, що Ісламабад уже веде переговори з російськими приватними компаніями щодо імпорту ЗПГ.
Як пише агентство, Пакистан не може закуповувати ЗПГ на міжнародному ринку, оскільки спотові ціни залишаються за межами його цінового діапазону, а постачання за довгостроковими угодами залишаються недостатніми для задоволення зростаючого попиту.
У зв'язку із виснаженням місцевих запасів газу країна почала нормувати постачання побутовим та комерційним споживачам. Місцеві ЗМІ повідомляють, що постачання нафти залишається незадовільними через труднощі з оплатою імпорту.
Нафта та енергоносії становлять найбільшу частину витрат на імпорт Пакистану.
Через валютні резерви, що становили всього 7,5 млрд доларів станом на 25 листопада, яких ледве вистачило на трохи більше місяця імпорту, і дефіциту рахунку поточних операцій, що зростає, економіка Південної Азії зіткнулася з кризою платіжного балансу.
москва та Ісламабад також давно і без особливого успіху працюють над проєктом газопроводу.
Як повідомляв Укрінформ, у понеділок, 5 грудня, набули чинності нафтові санкції ЄС проти росії.
Гранична ціна на нафту і нафтопродукти та оливи, що походять з росії або експортуються з неї, встановлена на рівні 60 доларів США за барель. Вона буде переглядатися кожні два місяці задля реагування на розвиток ситуації на ринку і встановлюватиметься на рівні на 5% нижчому середньоринкової ціни на російську нафту і нафтопродукти, розрахованої на основі даних Міжнародного енергетичного агентства.