Уряд України веде перемовини з Єврокомісією про надання 18 млрд євро у 2024 році для покриття дефіциту бюджету, що становитиме близько 42 млрд доларів.

Як повідомляє кореспондент Укрінформу, про це Прем'єр-міністр України Денис Шмигаль заявив під час пресконференції на Шостому Німецько-українському економічному форумі.
"У майбутньому році ми очікуємо, що Єврокомісія підтримає Україну в сумі на 18 млрд євро. Ми ведемо зараз перемовини про це, оскільки потребуватимемо покриття дефіциту бюджету на тому ж рівні, на якому маємо цього року - у межах 42 мільярдів доларів. З них 18 млрд євро цього року ми отримуємо від Єврокомісії. На наступний рік ми просимо про аналогічні дзеркальні заходи фінансової підтримки", - сказав він.
Водночас Шмигаль висловив вдячність Єврокомісії за підтримку євроінтеграційних ініціатив України та за фінансову допомогу.
Як повідомлялося, у Берліні стартував Шостий Німецько-український економічний форум, який зібрав понад 500 представників політикуму та бізнесу. Форум проходить під гаслом «Відновлення, розумне зростання та безпека».
Фото: КМУ