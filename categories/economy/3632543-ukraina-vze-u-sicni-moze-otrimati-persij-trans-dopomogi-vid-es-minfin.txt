Перший транш у межах макрофінансової допомоги ЄС у 18 мільярдів євро Україна отримає вже у січні 2023 року.

Як передає Укрінформ, про це повідомляє пресслужба Мінфіну.
Рада Європейського Союзу 10 грудня підтримала пропозицію Європейської комісії щодо виділення Україні у 2023 році додаткових ресурсів фінансової підтримки. Нова масштабна програма макрофінансової допомоги для України складатиме 18 млрд євро. Очікується, що пільгові позикові кошти будуть надходити до Державного бюджету України протягом 2023 року рівномірними частинами з урахуванням виконання Україною узгоджених сторонами умов. Передбачається, що перший транш Україна отримає вже у січні 2023 року.
“Рішення Ради ЄС є важливим знаком підтримки та солідарності з Україною. Щиро вдячний колегам з Європейського Союзу за розуміння наших нагальних потреб і готовність стати пліч-о-пліч у цей визначний для нашої держави час. Реалізація нової програми макрофінансової допомоги ЄС слугуватиме однією із запорук збереження фінансової та економічної стабільності в державі, а також нашої впевненості у стабільному проходженні наступного бюджетного року”, – зазначив міністр фінансів України Сергій Марченко.
Як повідомляв Укрінофрм, 9 листопада 2022 року Європейська комісія внесла пропозицію щодо започаткування нової масштабної програми макрофінансової допомоги на суму 18 млрд євро, а 24 листопада 2022 року загадану пропозицію ЄК підтримав Європейський парламент.
Загальна сума отриманої Україною макрофінансової допомоги ЄС, починаючи з 24 лютого, сягнула 6,7 млрд євро.