Філії державного підприємства «Ліси України» завершили весняну посадку дерев за програмою «Зелена країна», перевиконавши план.

Про це повідомив в. о. голови ДП «Ліси України» Юрій Болоховець під час засідання робочої групи з реформування лісової промисловості, передає Укрінформ.
«Головним завданням ДП «Ліси України» залишається збереження та примноження лісового фонду країни. Щойно завершена весняна посадкова компанія. План посадки перевиконаний – реалізація програми президента «Зелена країна» успішно продовжується. Також активно триває програма по збереженню самосійних лісів на землях лісогосподарського призначення», - зазначив очільник підприємства.
Він наголосив, що нині також робиться все можливе, щоб забезпечити доступ переробної галузі до якісної сировини, зокрема, створені прозорі умови реалізації продукту. Необроблена деревина і пиломатеріали стовідсотково реалізуються на е-аукціонах.
Крім того, підприємство активно працює над зниженням собівартості продукції, що дає можливість гарантувати ринку доступність сировини і одночасно забезпечувати високий рівень надходжень до бюджетів всіх рівнів.
«Закупівлі ДП централізовані, закуповується лише те, що підвищує ефективність виробництва та забезпечує зростання економічних показників. Крім того, закупівлі переведені на один із майданчиків Prozorro, що дає можливість закуповувати значно дешевше», - додав Болоховець.
Як повідомлялось, в рамках екологічної програми «Зелена країна» планується висадити 1 млрд дерев. Міністерство захисту довкілля та природних ресурсів планувало навесні 2023 року посадити не менш як 200 млн сіянців дерев.
Фото: rv.gov.ua