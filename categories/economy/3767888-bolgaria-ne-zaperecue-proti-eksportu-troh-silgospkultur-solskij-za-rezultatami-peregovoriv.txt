Міністр аграрної політики та продовольства України Микола Сольський обговорив з міністром сільського господарства та продовольства Республіки Болгарія Кирилом Ватєвим питання експорту української аграрної продукції в Болгарію; проти експорту трьох культур Софія заперечень не має.

Як передає Укрінформ, про це повідомила пресслужба міністерства за підсумками чергової онлайн-зустрічі міністрів.
"Під час перемовин міністри обговорили технічні питання експорту української агропродукції в Болгарію", - йдеться у повідомленні.
Ватєв зазначив, що болгарський уряд вважає прийнятним план дій України, наданий Єврокомісії, щодо постачання агропродукції. За його словами, Болгарія має свої пропозиції до запропонованого Україною механізму ліцензування деяких видів сільськогосподарської продукції. Зокрема, це стосується соняшнику; щодо експорту інших трьох культур Болгарія не має заперечень.
Міністри домовилися узгодити технічні деталі процедури експорту агропродукції в Болгарію і обговорити їх результати на наступній зустрічі, в першій половині жовтня.
Як повідомлялося, 15 вересня Єврокомісія не продовжила дію тимчасових обмежень ЄС щодо імпорту збіжжя з України до Болгарії, Угорщини, Польщі, Словаччини та Румунії. Після цього Польща, Угорщина та Словаччина оголосили про рішення надалі одноосібно блокувати імпорт української агропродукції та припинили участь у координаційній платформі, яка була створена під егідою Єврокомісії для вирішення зернового питання. Україна подала до СОТ позови проти цих країн.
На зустрічі координаційної платформи, створеної під егідою Єврокомісії для вирішення проблеми експорту українського зерна до п’яти сусідніх країн ЄС, Україна представила план дій.
Україна запровадила внутрішню процедуру верифікації експорту чотирьох культур (кукурудза, ріпак, соняшник, пшениця) до п'яти країн ЄС. Ця процедура передбачає видачу ліцензії від українського уряду протягом 30 днів з дня отримання заявки на експорт.