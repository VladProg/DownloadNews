Палата представників США вдруге ухвалила законопроєкт спікера Майка Джонсона про фінансування бюджетних структур, щоб запобігти шатдауну, без зовнішньої допомоги.

Як передає кореспондент Укрінформу, законопроєкт був ухвалений на двопартійній основі: 336 – «за» і 95 – «проти», причому більшість голосів - 209 - дали демократи.
Проти висловилися 93 республіканці і двоє демократів.
До 17 листопада, коли закінчується термін дії попереднього закону, документ має бути схвалений Сенатом і підписаний президентом.
Фінансування певних сфер бюджету продовжено до 19 січня, серед них - потреби армії, справи ветеранів, транспорт, житлове будівництво та Міністерство енергетики. Решта фінансуватиметься до 2 лютого.
Законопроєкт не передбачає додаткової допомоги Україні та Ізраїлю.
Трампісти виступали проти цього документа.
Як заявили у Білому домі, президент Джо Байден підпише документ після його схвалення в Сенаті.
Закон про зовнішню допомогу має бути ухвалено окремо.
Як повідомляв Укрінформ, лідер сенатської більшості демократ Чак Шумер заявив, що єдиний пакет заходів національної безпеки, який включає допомогу Ізраїлю, Україні, Тайваню та посилення кордону США, розглядатиметься Палатою представників після Дня Подяки, який цьогоріч відзначається 23 листопада.