Кабінет Міністрів ухвалив рішення про створення Платформи реєстрів, яка покликана підвищити ефективність надання державних послуг у режимі онлайн.

Про це повідомив у Телеграмі голова комітету Верховної Ради з питань фінансів, податкової та митної політики Данило Гетманцев, передає Укрінформ.
"Урядом ухвалено рішення про створення Платформи реєстрів. Декому може видатись, що це дрібне технічне питання, але насправді це не так. Одне з найважливіших рішень – з точки зору розбудови "цифрової держави", - йдеться в повідомленні.
Як зазначається, загалом в Україні більш як 450 різних реєстрів. Вони створювались у різні часи, із застосуванням різних доступних технологічних рішень, не завжди сумісних. За оцінками фахівців, 80% існуючих реєстрів технологічно застарілі та вразливі до кібератак.
"Завдання держави – створити єдину Платформу реєстрів, з абсолютно сумісною сучасною архітектурою, максимально високим рівнем захисту, і водночас - просту і зручну для наповнення для персоналу розпорядника реєстру, з чіткою фіксацією усіх змін, що вносяться. З часом на платформу перенесуть й існуючі реєстри (які вважатимуть необхідним залишити – у ході відповідної роботи оцінюватиметься доцільність продовження ведення кожного реєстру)", - зауважив Гетманцев.
За його словами, створення такої платформи – це не тільки про діджиталізацію, а й про дерегуляцію. Адже одночасно вирішуватиметься завдання, щоб будь-який орган мав можливість по максимуму отримувати необхідну для нього інформацію саме з реєстрів (в частині «закритих» - через запит на інформацію до його розпорядника), а не від фізичних осіб чи бізнесу.
"Таким чином паралельно зможемо скасувати ще певну кількість «довідок», «свідоцтв», «витягів» та інших папірців з минулої епохи", - додав очільник парламентського комітету.
Як повідомлялось, Міністерство цифрової трансформації стане пілотним державним органом, на базі якого випробують аналітичну систему Government BI (GBI). Після завершення бета-тестування проєкт планується масштабувати на інші центральні органи виконавчої влади.
Система використовуватиме інструменти штучного інтелекту. На останніх етапах реалізації проєкту запланована розбудова інститутів BigData, які розвиватимуть систему відкритих даних, коли вся інформація від держорганів буде інтегрована між собою.