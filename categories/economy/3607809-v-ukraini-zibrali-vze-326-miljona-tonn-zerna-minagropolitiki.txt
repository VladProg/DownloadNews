Українські аграрії завершили збирання зернових та зернобобових культур із 72% площ; намолочено вже 32,6 млн т зерна.

Про це повідомляє пресслужба Міністерства аграрної політики та продовольства, передає Укрінформ.
«Українські аграрії провели збір зернових та зернобобових культур на площі 8 млн га (72%) при врожайності 40,7 ц/га й намолотили вже 32,6 млн тонн зерна», - йдеться в повідомленні.
При цьому пшениці обмолочено 4,7 млн га (100%), при врожайності 41,2 ц/га намолочено 19,4 млн т;
ячменю обмолочено 1,6 млн га (100%), при врожайності 35,1 ц/га намолочено 5,6 млн тонн;
гороху обмолочено 111,5 тис. га (100%), при врожайності 23,4 ц/га намолочено 261 тис. т.
Також завершено збір ріпаку: з 1,1 млн га отримано 3,2 млн т насіння при врожайності 28,9 ц/га.
Завершується збирання гречки (обмолочено 111 тис. га (95%), при врожайності 13,6 ц/га намолочено 151 тис. т) та проса (обмолочено 42,6 тис. га (95%), при врожайності 23,1 ц/га намолочено 98 тис. т.
Крім того, триває збір кукурудзи. На зерно цієї культури обмолочено 1,1 млн га (27%), при врожайності 55,4 ц/га намолочено 6,3 млн т.
Також у міністерстві повідомили про обсяги зібраного соняшнику – з 4,1 млн га (87%) намолочено 9 млн т насіння при врожайності 22 ц/га.
Сою зібрано на площі 1,3 млн га (85%), намолочено 3,1 млн т при врожайності 23,9 ц/га.
Цукрові буряки викопали на площі 131,4 тис. га (73%), накопано 6,4 млн т солодких коренів при врожайності 488 ц/га.
Рекордсменами з намолоту - по 2,7 млн т - є сільгосптоваровиробники Дніпропетровщини та Одещини.
Найвища урожайність зернових та зернобобових культур в аграріїв Хмельниччини – 62,2 ц/га.
Як повідомлялось, у Міністерстві аграрної політики та продовольства прогнозують цьогорічний валовий урожай на рівні 65-67 млн т.