Ціни на нафту незначно збільшуються у п'ятницю, 30 червня, на тлі сильних статданих із США й сигналів про скорочення запасів палива в країні.

Як передає Укрінформ, про це повідомляє enkorr.
Вартість серпневих ф'ючерсів на сорт Brent на лондонській біржі ICE Futures становить $74,49 за барель, що на $0,15 (0,2%) вище за ціну на закриття попередньої сесії. У четвер ці контракти здорожчали на $0,31 (0,4%), до $74,34 за барель.
Ціна ф'ючерсів на нафту WTI на серпень на електронних торгах Нью-Йоркської товарної біржі (NYMEX) підвищилася на $0,01 (0,01%), до $69,87 за барель. Напередодні ці контракти зросли у ціні на $0,3 (0,4%), до $69,86 за барель.
Напередодні американське Міністерство торгівлі підвищило оцінку зростання ВВП в країні у січні-березні до 2% у перерахунку на річні темпи з раніше оголошених 1,3%.
Днем раніше стало відомо, що запаси нафти в Штатах минулого тижня впали на 9,6 млн барелів замість очікуваного опитаними S&P Global Commodity Insights експертами зниження на 4,8 млн барелів.
Стримуючим чинником для нафтових котирувань є очікування подальшого посилення грошово-кредитної політики провідними центробанками світу.
Глава Федрезерву Джером Пауелл заявив раніше цього тижня, що більшість керівників американського Центробанку вбачають можливість ще як мінімум двох підвищень базової процентної ставки. Голова Європейського центрального банку Крістін Лагард, зі свого боку, повідомила про високу ймовірність підйому ставок у єврозоні в липні.