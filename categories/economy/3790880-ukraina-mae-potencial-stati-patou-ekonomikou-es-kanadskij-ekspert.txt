Економіка повоєнної України за наявності достатньої кількості інвестицій та підтримки може стати однією із найбільших у ЄС.

Таку думку висловив президент Канадсько-української торговельної палати Зенон Потічний у коментарі Укрінформу.
“Україна це, по суті, маленька Канада на східному фланзі Європи, яка із належним наглядом й стратегічними іноземними інвестиціями може досягти потенціалу однієї з п’яти найбільших економік ЄС”, - сказав Потічний.
Він звернув увагу на те, що Україна має “суттєві запаси природних ресурсів, можливості для видобувної промисловості, запаси нафти й природного газу, великі площі родючих земель, національні водні ресурси, туристичний потенціал як у горах, так і на морському узбережжі, й розумну та віддану робочу силу”.
“Як інвестор я щиро закликаю скористатися можливістю, бо зараз правильний час і місце”, - наголосив експерт.
Як повідомляв Укрінформ, у Торонто цього тижня відбулася бізнес-конференція, присвячена відбудові України. У її рамках демонструвалися інвестиційні проєкти, спрямовані на відбудову й модернізацію України в галузях сільського господарства, будівництва, інфраструктури, енергетики та охорони здоров’я. Окрім цього, учасники мали змогу ближче познайомитися із додатком “Дія” й українськими компаніями та організаціями, які працюють у галузях інформаційних, фінансових та військових технологій.