Рівень води у ставках-охолоджувачах Запорізької АЕС залишається достатнім для забезпечення потреб станції, попри критичне обміління Каховського водосховища.

Про це повідомила у Телеграмі пресслужба Енергоатому, передає Укрінформ.

"Попри підрив російськими окупантами греблі Каховської ГЕС, ситуація залишається стабільною та контрольованою. Станом на 09:00 13 червня рівень води у Каховському водосховищі в районі Нікополя становить вже менш як 9 м, а у ставку-охолоджувачі Запорізької АЕС – 16,67 м, і цього цілком достатньо для забезпечення потреб станції", - йдеться у повідомленні
В Енергоатомі поінформували, що рівень води в каналі ТЕС, звідки за необхідності підживлюється ставок ЗАЕС, – 11,25 м. Упродовж останнього часу рівень води в каналі не падає, його показники вже не залежать від коливань Каховського водосховища.
Зазначається, що в своє історичне русло виділилася річка Конка, яка зараз проходить уздовж ставка-охолоджувача ЗАЕС і була під Каховським водосховищем як підводна течія.
Нагадують також, що енергоблоки ЗАЕС не працюють з вересня 2022 року, тож відтоді активного випаровування води зі ставка-охолоджувача не відбувається.
Як повідомлялося, вночі 6 червня російська армія підірвала греблю Каховської ГЕС. На Херсонщині розпочали евакуацію населення з небезпечних місць, для яких є ризик затоплення.
За фактом підриву окупантами Каховської ГЕС правоохоронці розпочали розслідування за статтею "екоцид". В Укргідроенерго заявили, що Каховська ГЕС повністю зруйнована і відновленню не підлягає.