Мінуючи українські аграрні землі, росія ще більше загострює проблему голоду у світі.

Про це з нагоди Міжнародного дня просвіти з питань мінної небезпеки заявила міністр закордонних справ ФРН Анналена Бербок, передає кореспондент Укрінформу.
«Я закликаю росію нарешті припинити безжальне масштабне мінування сільськогосподарських земель в Україні. Це не тільки призводить до численних жертв серед цивільного населення, але й заважає численним фермерам обробляти поля та збирати врожай. Таким чином, росія скорочує пропозицію продовольства на світовому ринку і тим самим посилює світовий голод», - заявила Бербок.
Вона зазначила, що протипіхотні міни — це жорстока зброя, саме вони є причиною того, що через десятиліття після конфлікту матері й батьки в таких країнах, як Боснія та Герцеговина, Камбоджа та Ірак, досі бояться за своїх дітей кожного разу, коли вони виходять на вулицю погратися. Протипіхотні міни особливо часто вражають цивільних осіб і розривають сім'ї та суспільства в прямому сенсі цього слова, зауважила дипломат.
У рамках головування Німеччини в Оттавській конвенції, Берлін прагне створити світ без протипіхотних мін, і саме тому ФРН є другим у світі донором гуманітарного розмінування.
Гуманітарна організація Handicap International своєю чергою закликала міжнародну спільноту припинити використання цієї варварської зброї та прискорити розмінування. У листі, який є у розпорядженні Укрінформу, зазначається, що робота груп із розмінування стає дедалі складнішою, оскільки характеристики мін змінюються, а очищення від них стає небезпечнішим.
«З’являється все менше промислово виготовлених мін і все більше саморобних і мін-пасток, які потребують постійної адаптації нашої техніки. Крім того, міни закладаються часто посеред житлових районів, як у Сирії чи в Україні, та безпосередньо загрожують цивільному населенню. Вони часто лежать серед уламків зруйнованих будинків», — заявив Перрін Бенуа, фахівець з розмінування в Handicap International.
«В Україні ми ходимо до шкіл і громадських центрів, щоб попередити про ризики мін і мін-пасток та запобігти нещасним випадкам. Насамперед маємо захистити наймолодших», – підкреслила очільниця німецького відділення організації Інец Кіпфер-Дідаві.
Фахівці, зокрема, використовують брошури, плакати та листівки, щоб показати, як виглядають міни. «Ми пояснюємо дітям, що треба остерігатися дротів чи металевих обрізків. І передусім, щоб їм не дозволяли гратися в горах уламків», - зазначила Кіпфер-Дідаві.
Handicap International проводить гуманітарне розмінування в 12 країнах.
Навіть через 25 років після ухвалення договору про заборону наземних мін понад 60 країн все ще забруднені мінами. Мільйонам людей зазвичай десятиліттями доводиться жити під загрозою мін і відходів.
У 1992 році Handicap International разом з іншими організаціями розпочали Міжнародну кампанію із заборони наземних мін (ICBL). У 1997 році ця заборона була прийнята Оттавською конвенцією. Handicap International разом з ICBL отримали Нобелівську премію миру за свою політичну активність.
4 квітня відзначається Міжнародний день просвіти з питань мінної небезпеки.
Фото: GETTY IMAGES