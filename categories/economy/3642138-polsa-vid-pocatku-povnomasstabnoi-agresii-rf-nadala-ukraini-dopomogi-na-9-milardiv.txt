Польща та поляки від моменту повномасштабної агресії рф проти України, надали Україні та українцям допомоги на zł35-40 мільярдів ($8-9 мільярдів).

Про це зазначив у Твіттері заступник голови Польського фонду розвитку (PFR) Бартош Марчук, передає Укрінформ.
Він поінформував, що приблизно zł10 млрд (близько $2,3 млрд) – це надання зброї, ще zł10 млрд (близько $2,3 млрд) – допомога простих поляків.
Крім того, zł6 млрд (близько $1,4 млрд) було виділено на допомогу українцям із бюджету Польщі, а допомога органів місцевого самоврядування і неурядових організацій також становила приблизно zł10 млрд ($2,3 млрд).
росія з 24 лютого веде повномасштабну збройну агресію проти України.
Польща є серед країн, які надають найбільшу допомогу Україні в умовах війни. Польща також є головним логістичним хабом надання допомоги Україні.