Із 1 січня 2023 року всі повноваження по виплатах, які адмініструє Фонд соціального страхування, перейдуть до Пенсійного фонду.

Як передає Укрінформ, про це повідомляє Мінсоцполітики з посиланням на міністра соціальної політики України Оксана Жолнович.
«Фонд соціального страхування сьогодні оплачує лікарняні, а також надає одноразову компенсацію і системну щомісячну компенсацію людині за втрату здоров'я на виробництві. З 1 січня 2023 року всі повноваження по соціальних виплатах, які визначені відповідно до законодавства, є задачею Пенсійного фонду. Наразі триває цифровізація всієї сфери надання соціальних послуг, створено Єдину інформаційну системи соціальної сфери, що дозволяє нам дуже багато речей не робити вручну. Лікарняні стануть першими після пенсій виплатами, які будуть оцифровані», — наголосила Жолнович.
Вона також зазначила, що ствердження про «дефіцитність» Пенсійного фонду і, водночас, «профіцитність» Фонду соцстраху є хибним.
«Всі фонди соціального страхування наповнюються з єдиного соціального внеску, який становить 22% від наших заробітних плат. Розщеплення цих відсотків між фондами відбувалося щороку в штучному режимі Кабінетом міністрів, відсотки на розподіл визначалися приблизно. Це було свідоме рішення — зробити два фонди бездефіцитними, тобто повністю покривати всі їхні потреби. А один фонд, Пенсійний, по суті, штучно робили дефіцитним, бо до нього було простіше додавати державний грошей. Тож якби ми рівними частинами розподіляли ЄСВ між всіма фондами, очевидно, що в кожному з цих фондів також не вистачало б грошей загально по системі. Тому ми додавали державних коштів у кожну систему, особливо минулого, позаминулого року. І цього року нам також треба буде додавати державних коштів в Фонд соціального страхування, щоб погасити наявну заборгованість по лікарняних», — зазначила Жолнович.
Як повідомлялося, Верховна Рада ухвалила нову редакцію закону про загальнообов’язкове державне соціальне страхування, якою передбачене приєднання Фонду соціального страхування до Пенсійного фонду.