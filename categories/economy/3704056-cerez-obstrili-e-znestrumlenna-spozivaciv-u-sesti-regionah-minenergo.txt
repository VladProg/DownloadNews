Станом на 3 травня енергосистема працює стабільно, але через обстріли залишається знеструмленою частина споживачів у шести областях.

Як передає Укрінформ, про це повідомляє пресслужба Міністерства енергетики у Телеграмі.
«Окупанти продовжують знищувати енергетичну інфраструктуру країни. У ніч на 3 травня ворог скинув дві керовані авіабомби на один з населених пунктів у Сумській області. Внаслідок удару суттєво пошкоджено електропідстанцію - є руйнування будівлі пункту управління. Серед працівників постраждалих немає. Знеструмленими через обстріл залишаються понад 4 тисячі споживачів», – йдеться у повідомленні.
Зазначається, що через пошкодження внаслідок бойових дій залишається знеструмленою частина споживачів у Донецькій, Запорізькій, Харківській, Херсонській, Чернігівській областях.
«Енергетики продовжують повертати світло споживачам після нещодавнього масованого обстрілу. Зокрема, заживлено споживачів на Дніпропетровщині. Тривають відновлювальні роботи і на Херсонщині. За добу в області відновили постачання електроенергії для понад 3,8 тисячі абонентів. Енергетична система працює стабільно, без обмежень для споживачів», – додали в Міненерго.
Як повідомлялося, армія рф за добу здійснила атаки на 11 областей України, є загиблі і поранені люди.