Голова Національного банку Андрій Пишний отримав нагороду Central Banking Awards за роботу Національного банку України.

Як передає Укрінформ, про це він повідомив на своїй сторінці у Фейсбуці.
"На церемонії вручення нагород Central Banking Awards у Лондоні перемогу Національного банку України вітали стоячи. Оплесками. Тому що Національний банк України, наша банківська система зробили фактично неможливе – вистояли у штормі повномасштабної війни", - написав Пишний.
Голова Нацбанку подякував працівникам регулятора, українським банкам та їхнім командам за згуртовані дії, за усвідомлення своєї відповідальності.

Central Banking Awards – щорічна нагорода профільного журналу Сentral Banking. Вона складається з 26 номінацій, 13 із яких відзначають успішні кейси та здобутки центральних банків світу, а інші 13 – учасників фінансового ринку.