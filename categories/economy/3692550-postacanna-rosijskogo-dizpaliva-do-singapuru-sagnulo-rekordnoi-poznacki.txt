Обсяги постачання дизельного палива з рф до Сінгапуру у березні досягли річного максимуму і, ймовірно, залишаться підвищеними упродовж квітня.

Як передає Укрінформ, про це повідомляє агенція Reuters.
Світові торгівельні потоки нафти змінилися після того, як країни Європи заборонили імпорт російських нафтопродуктів з 5 лютого, а країни Великої сімки, ЄС та Австралія встановили обмеження у 100 доларів на торгівлю російським дизелем з використанням західних суден та полісів страхування.
Зазначається, що імпорт дизельного палива Сінгапуром у березні досяг 46 000 тонн (342 700 барелів) після того, як танкер "Стемниця" прибув 24 березня з російського порту Надходка та вивантажив єдиний вантаж протягом місяця.
Імпорт російського дизпалива до Сінгапуру востаннє досяг рекордного рівня у 95 000 тонн у грудні 2021 року, але азіатський нафтовий центр отримав лише 20 000 тонн промислового палива з росії у 2022 році.
Очікується, що принаймні ще один 44 000-тонний вантаж дизельного палива з наднизьким вмістом сірки також прибуде до Сінгапуру з Калінінграда у квітні.
Сінгапур не є учасником санкцій ЄС, але в його уряді заявили у лютому, що компанії, які працюють в країні, повинні будуть враховувати та контролювати будь-який потенційний вплив на свою бізнес-діяльність, транзакції та відносини з клієнтами, коли вони мають справу з російською сирою нафтою та нафтопродуктами.
Сінгапур зазвичай імпортує дизельне паливо з Південної Кореї, Тайваню та Китаю та експортує переважно до Малайзії, В’єтнаму та Австралії.