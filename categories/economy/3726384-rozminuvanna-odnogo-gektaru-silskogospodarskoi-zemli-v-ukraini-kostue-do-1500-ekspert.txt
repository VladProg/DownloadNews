В Україні для того, щоб розмінувати 1 га землі сільськогосподарського призначення потрібно витратити до 1 500 дол. США.

Як повідомляє кореспондент Укрінформу, про це заявив генеральний директор «Індустріальної молочної компанії» (ІМК) Алекс Ліссітса під час виступу на Конференції з питань відновлення України в Лондоні.
"Якщо проінспектувати, очистити та розмінувати - це може коштувати до 1500 доларів США за гектар. Але це ще не все, тому що додатково потрібно інвестувати у "здоров'я" землі", - розповів він.
Ліссітса зазначив, що його компанія інвестувала додатково 340 дол. США на гектар для покращення та відновлення землі, яка була забруднена вибухонебезпечними предметами.
Експерт пояснив, що таким чином для того, щоб відновити розмінувати та відновити сільськогосподарські землі, потрібно витратити приблизно до 2 тис. дол. США на гектар.
Як повідомляв Укрінформ, за оцінкою Світового банку, повний комплекс робіт із гуманітарного розмінування України коштуватиме 37,4 млрд доларів. Наразі держава реалізує план з пріоритетного розмінування земель сільгосппризначення, за яким першочерговому обстеженню та очищенню підлягає 470 тис га сільськогосподарських земель.
Фото: Ярослав Костюк