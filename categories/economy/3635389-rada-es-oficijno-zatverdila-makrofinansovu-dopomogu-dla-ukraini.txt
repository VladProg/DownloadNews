Рада ЄС в ніч з четверга на п’ятницю за письмовою процедурою формально затвердила виділення Україні макрофінансової допомоги у 2023 році в обсязі 18 мільярдів євро.

Як передає Укрінформ, таке повідомлення оприлюднене на сайті Європейської Ради.
«Письмова процедура формального ухвалення чотирьох законодавчих актів завершена. Це означає, що Рада ЄС формально ухвалила наступні законодавчі акти: регуляторні правила з доповнення Багаторічного бюджету ЄС на 2021-2027 роки, які надають ЄС можливість використовувати бюджетні резерви ЄС для макрофінансової допомоги Україні в 2023 році. Це означає, що всі країни-члени ЄС братимуть участь у цих зусиллях», - йдеться у повідомленні.
Серед інших важливих законодавчих актів, що були ухвалені за письмовою процедурою:
- Директива (регуляторний документ) із забезпечення мінімального рівня оподаткування для міжнародних підприємницьких груп та великих внутрішніх груп в ЄС;
- Виконавче рішення Ради ЄС із захисту Бюджету Європейського Союзу проти порушень принципів верховенства права в Угорщині (так зване правило Механізму обумовленості);
- Виконавче рішення Ради ЄС, яке ухвалює оцінку Єврокомісії щодо Угорського плану відновлення та стійкості.
Як повідомлялося, вчора Комітет Постійних представників країн-членів при ЄС на рівні послів принципово погодив також 9-й пакет санкцій проти російської федерації у зв’язку із її агресією проти України. За попереднім оголошенням Чеського головування ЄС, цей документ також буде затверджений сьогодні Радою ЄС за письмовою процедурою.