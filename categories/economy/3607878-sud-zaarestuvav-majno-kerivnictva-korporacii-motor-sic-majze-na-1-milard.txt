Суд заарештував майно керівників АТ «Мотор Січ» загальною вартістю майже 1 млрд грн.

Про це повідомляє пресслужба Офісу Генерального прокурора, передає Укрінформ.
“У ході розслідування кримінального провадження накладено арешт на майно президента АТ «Мотор Січ» та начальника Департаменту зовнішньоекономічної діяльності підприємства. Загальна сума арештованих корпоративних прав та активів – нерухомості, транспортних засобів та коштів підозрюваних - становить майже 1 млрд грн”, - йдеться у повідомленні.
Зазначається, що заарештовано, зокрема, 100% корпоративних прав фінустанови ПАТ «Мотор Банк», яка належить керівнику «Мотор Січі», а також пакети акцій кількох українських підприємств.
Як повідомлялося, 23 жовтня Служба безпеки України затримала президента АТ "Мотор Січ" В'ячеслава Богуслаєва та начальника департаменту зовнішньоекономічної діяльності цього підприємства, їх підозрюють у колабораційної діяльності та пособництві державі-агресору (ст. 111-1, ст. 111-2 ККУ).
Затримання відбулося в межах кримінального провадження про незаконне постачання з боку "Мотор Січ" товарів військового призначення для російської штурмової авіації. За даними слідства, посадовці налагодили транснаціональні канали незаконного постачання оптових партій авіадвигунів до країни-агресора. Отриману продукцію загарбники використовували для виробництва та ремонту ударних вертольотів.
Підозрюваним обрано запобіжні заходи у вигляді тримання під вартою.