Національний банк із 1 січня 2023 року розпочинає поступово вилучати з обігу паперові банкноти номіналами 5, 10, 20 та 100 гривень зразків 2003 – 2007 років та замінювати їх на нові.

Як передає Укрінформ, про це повідомляє пресслужба НБУ.
Із 1 січня 2023 року Національний банк України розпочинає поступово вилучати із обігу паперові банкноти номіналами 5, 10, 20 та 100 гривень зразків 2003 – 2007 років з метою поступової їх заміни на оновлені грошові знаки. Замість них в обіг надійдуть оновлені банкноти та обігові монети, а саме: обігові монети номіналами 5 та 10 гривень зразка 2018 року та банкноти номіналами 20 та 100 гривень нового покоління.
Зокрема, банки України не видаватимуть із кас банкноти старого зразка за всіма видами готівкових операцій, Національний банк припинить підкріплювати такими банкнотами каси банків. Як наслідок, потрапляючи в банки, банкноти попереднього покоління не будуть більше повертатися в обіг, а вилучатимуться з обігу та передаватимуться до Національного банку для подальшої утилізації.
Зауважується, що поступова заміна банкнот попередніх поколінь на відповідні обігові монети та осучаснені банкноти підвищить захист і якість грошей та зробить розрахунки зручнішими для громадян.
Як повідомляв Укрінформ, 25 жовтня 2019 року Національний банк України ввів в обіг нову банкноту номіналом 1000 гривень. Це банкнота з найбільшим номіналом, що є в обігу.