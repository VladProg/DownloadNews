Індекс очікувань ділової активності в Україні продовжує демонстрвувати позитивну динаміку завдяки стабілізації ситуації в енергетиці, підвищенню споживчих настроїв населення та поліпшенню інфляційних та курсових очікувань.

Як передає Укрінформ, про це повідомляє пресслужба Національного банку України.
«У квітні 2023 року ІОДА підвищився до 51.5 із 49.5 у березні, перетнувши нейтральний рівень (50 пунктів), що свідчить про очікування щодо зростання виробництва», - йдеться в повідомленні.
У Нацбанку зауважують, що бізнес у квітні позитивно оцінив результати своєї діяльності порівняно з попереднім місяцем вперше з жовтня 2021 року. На позитивні очікування вплинуло поліпшення ситуації з енергопостачанням, збільшення пропозиції продовольства та пального, поліпшення інфляційних та курсових очікувань, підвищення споживчих настроїв населення.
Зокрема, підприємства торгівлі вдруге поспіль надали найоптимістичніші оцінки результатів та перспектив своєї діяльності: секторальний індекс у квітні зріс до 57.6 із 53.6 у березні. Респонденти поліпшили свої очікування щодо товарообороту та обсягів закупівлі товарів для продажу. Попри посилення оцінок щодо зростання закупівельних цін, вони вперше з липня 2019 року очікували на підвищення торговельної маржі.
Підприємства промисловості другий місяць поспіль очікують зростання своїх економічних результатів на тлі поліпшення логістики, скорочення виробничих витрат для відновлення енергопостачання та стабілізації цін на пальне: секторальний індекс у квітні становив 50.5 порівняно із 51.2 у березні.
Підприємства сфери послуг продовжили пом’якшувати негативні оцінки щодо своїх економічних перспектив завдяки поступовому відновленню попиту, поліпшенню ситуації з енергопостачанням та сезонному фактору: секторальний індекс становив 48.8 порівняно з 45.7 у березні.
Найстриманішіими серед всіх секторів були підприємства будівельної галузі. Секторальний індекс у квітні становив 44.9 (у березні – 45.9). На відміну від попереднього місяця респонденти очікували зменшення обсягів будівництва, а також посилили негативні оцінки щодо обсягів нових замовлень.
Водночас більшість підприємств попри певне пом’якшення прогнозів зберегли високі очікування щодо зростання закупівельних цін, а також тарифів на власну продукцію/послуги.
Як повідомлялося, у березні 2023 року ІОДА підвищився до 49,5 із 45,0 у лютому і майже досяг рівноважного рівня. Це є найвищим значенням із грудня 2021 року. На очікування бізнесу в березні вплинуло поліпшення зовнішньої кон’юнктури, логістики, ситуації в енергетиці, підвищення споживчих настроїв.