З моменту старту програми «Доступні кредити 5-7-9%» суб’єкти підприємництва отримали від уповноважених банків кредити на 213,5 млрд грн, із них за останній тиждень – на 1,9 млрд грн.


Як передає Укрінформ, про це повідомляє пресслужба Мінекономіки.
"452 підприємця отримали за минулий тиждень кредити за урядовою програмою “Доступні кредити 5-7-9%” на загальну суму 1,9 млрд грн. З початку 2023 року банки видали бізнесу 13,1 тисяч кредитів на 46,5 млрд грн. Від початку дії програми (лютий 2020 року) було видано 66,3 тисяч кредитів на 213,5 млрд грн", - йдеться в повідомленні.
Зазначається, що найбільше підприємці взяли антикризових кредитів – 61,2 млрд грн та на антивоєнні цілі - 54,3 млрд грн. На рефінансування попередньо отриманих кредитів було видано 28,5 млрд грн, на поповнення оборотного капіталу - 17,4 млрд грн, на інвестиційні цілі - 14,9 млрд грн. Окрім того, аграрії отримали 32,4 млрд грн кредитних коштів на підтримку своєї діяльності, торговельні компанії взяли 3,1 млрд грн кредитів для поповнення обігових коштів.
Найчастіше кредитуються за програмою підприємства, що працюють у сферах: сільського господарства (53%), торгівлі та виробництва (24%), промислової переробки (13%).
Серед регіонів лідерами за сумами укладених кредитних договорів є Львівська, Одеська, Дніпропетровська, Харківська, Київська, Вінницька області та м. Київ.
На сьогодні участь у програмі беруть 45 банків, найбільшу кількість кредитів видали “Приватбанк” (29,8 тис), “Ощадбанк” (10 тис) та “Райффайзен Банк Аваль” (5,3 тис).
Як повідомляв Укрінформ, урядова програма «Доступні кредити 5-7-9%» стартувала 1 лютого 2020 року. В її межах діють три відсоткові ставки (залежно від дати заснування бізнесу та його розміру (річного обороту): 5% річних – якщо виручка до 25 млн гривень і створюються мінімум 2 робочих місця протягом першого кварталу; 7% річних – для бізнесу з виручкою до 25 млн гривень; 9% річних – для бізнесу з виручкою до 50 млн гривень.
У березні 2023 року Кабінет Міністрів дозволив підприємцям із територій можливих бойових дій і деокупованих територій брати участь у державній програмі «Доступні кредити 5-7-9%».
Програму «Доступні кредити 5-7-9%» реалізує Фонд розвитку підприємництва (ФРП). Єдиним учасником ФРП є уряд України в особі Міністерства фінансів України, що координує усі аспекти діяльності фонду.
Фото: facebook.com/NationalBankOfUkraine