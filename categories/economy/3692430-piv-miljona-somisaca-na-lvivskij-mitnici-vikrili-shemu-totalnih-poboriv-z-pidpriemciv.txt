Державне бюро розслідувань викрило на митному пості «Яворів» Львівської митниці схему тотальних поборів з підприємців, які ввозили в Україну товари широкого вжитку.

Як передає Укрінформ, про це повідомило ДБР.
За даними слідства, виконувач обов'язків начальника відділу митного оформлення та двоє державних інспекторів працювали на одній зміні й вимагали гроші майже з кожного автомобіля. Вони встановили «таксу» від 500 до 1 тисячі гривень залежно від обсягу товару та місткості машини.






На Львівській митниці викрили схему тотальних поборів з підприємців / Фото: Державне бюро розслідувань



















У разі відмови платити митники створювали штучні перешкоди під час оформлення під час перетину кордону.
Для зручності збору «данини» зловмисники залучили цивільного. Останній у подальшому передавав кошти виконувачу обов'язків начальника відділу. Той, зі свого боку, розподіляв гроші між усіма учасниками групи.
За попередніми підрахунками, щомісячний «заробіток» митників становив щонайменше пів мільйона гривень. Сама ж схема існувала приблизно протягом трьох років.
Під час обшуків за місцем роботи та проживання фігурантів правоохоронці вилучили понад 220 тисяч гривень готівкою в різних валютах.
Чотирьом учасникам групи оголошена підозра в одержанні неправомірної вигоди (ч. 3 ст. 368 Кримінального кодексу України). Їм загрожує позбавлення волі терміном до 10 років.
До суду подане клопотання про усунення митників від виконання обов'язків й обрання їм запобіжного заходу у вигляді тримання під вартою з можливістю внесення застави у розмірі 1 млн гривень.
Перевіряються інші зміни поста та можлива причетність інших посадових осіб митниці до вказаної схеми.
Як повідомляв Укрінформ, раніше у систематичному отриманні неправомірної вигоди за безперешкодне оформлення товарів, що завозяться на територію України, викрили очільницю Житомирської митниці, начальника відділу, а також митного брокера.
Зловмисників затримали під час одержання 2 тисяч доларів і 50 тисяч гривень.