Комітет з питань бюджетних асигнувань Сенату США оприлюднив повний законопроєкт щодо держбюджету США на 2023 фінансовий рік, який передбачає, зокрема, збільшений пакет допомоги Україні й союзникам у розмірі майже $45 мільярдів.

Про це повідомляється на сайті комітету, передає Укрінформ.
«Законопроєкт передбачає надання екстреної допомоги Україні та нашим союзникам по НАТО в розмірі $44,9 мільярда», - зазначається в повідомленні.
Розмір нового пакета реагування США на вторгнення рф в Україну перевищує запит адміністрації Байдена, поданий у листопаді – тоді він становив трохи більше $37 мільярдів.
У Білому домі привітали цей крок законодавців, підкресливши важливість того, що уряд мусить мати змогу реагувати на виклики, зокрема й щодо ситуації в Україні.
«Ми вітаємо додаткове фінансування, яке допоможе нам продовжувати підтримку України», - зауважив у вівторок під час телефонного брифінгу координатор Ради національної безпеки США Джон Кірбі.
Як повідомлялося, основний бюджетний законопроєкт разом із пакетом підтримки України і союзників розглядатиметься палатою представників і сенатом цього тижня. Якщо законодавці не ухвалять ці проєкти законів до 23 грудня, їх розгляд відбуватиметься уже в Конгресі наступного скликання, коли палату представників контролюватиме Республіканська партія.