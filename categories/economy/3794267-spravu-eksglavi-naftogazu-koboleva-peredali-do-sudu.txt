Спеціалізована антикорупційна прокуратура скерувала до суду обвинувальний акт стосовно колишнього голови правління «Нафтогазу» Андрія Коболєва.


Експосадовця обвинувачують у незаконній виплаті премій на понад 229 млн грн, йому також продовжили строк дії обовʼязків у межах запобіжного заходу, передає Укрінформ із посиланням на САП.
29 листопада прокурор САП за матеріалами досудового розслідування НАБУ скерував справу Коболєва до суду за обвинуваченням у зловживанні службовим становищем. 30 листопада Вищий антикорупційний суд продовжив строк дії обовʼязків, покладених на обвинуваченого у звʼязку із застосуванням застави. Коболєв має:

прибувати за кожною вимогою до детектива, прокурора, слідчого судді, суду;
не залишати межі України без дозволу детективів, прокурорів та суду;
повідомляти детективу, прокурору чи суд про зміну свого місця проживання;
утримуватися від спілкування з особами, указаними в ухвалі суду;
здати на зберігання до Державної міграційної служби всі свої паспорти для виїзду за кордон.


Як повідомлялося, 25 вересня поточного року ВАКС зменшив розмір застави колишньому голові правління Нафтогазу Андрію Коболєву з 229 мільйонів гривень до 107 млн грн.
Також суд зняв вимогу використання електронного браслета.
Згодом у адвокатській компанії «Міллер» поінформували, що за Коболєва внесли заставу і він може вільно пересуватися Україною.
Ексочільнику НАК «Нафтогаз України» Андрію Коболєву 19 січня оголосили підозру. За версією слідства, він у незаконний спосіб забезпечив собі виплату премій на понад 229 млн грн.
Відносно Коболєва діяв запобіжний захід у вигляді застави розміром 229 млн грн і зобов’язання носити електронний браслет.
14 квітня НАБУ і САП завершили розслідування стосовно Коболєва після того, як слідчий суддя ВАКС відмовився продовжити слідство у цій справі.