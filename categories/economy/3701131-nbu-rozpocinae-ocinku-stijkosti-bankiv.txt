Національний банк розпочинає оцінку стійкості 20 банків в умовах воєнного стану.

Як передає Укрінформ, про це повідомляє пресслужба НБУ.
"Для визначення реального стану банківського сектору Національний банк розпочинає оцінку стійкості банків та банківської системи. В умовах воєнного часу ця оцінка у 2023 році матиме низку особливостей", - йдеться в повідомленні.
Зазначається, що оцінка стійкості здійснюватиметься станом на 1 квітня поточного року в три етапи. Перший – включатиме оцінку якості активів та прийнятності забезпечення за кредитними операціями, а також перевірку оцінки вартості майна, отриманого банком у заставу, та розрахунок нормативів достатності капіталу.
Другий етап передбачає екстраполяцію результатів оцінки якості активів та прийнятності забезпечення на кредитні операції банку, що не потрапили у вибірку на першому етапі.
Третій – оцінку показників діяльності банку за базовим сценарієм та визначення необхідних рівнів нормативів достатності капіталу. Технічне завдання та модель оцінки прогнозних показників діяльності банку буде окремо оприлюднено на сторінках офіційного Інтернет-представництва Національного банку.
У 2023 році оцінку проходитимуть 20 банків. Це фінустанови, що є лідерами за сукупністю показників обсягу зважених на ризик-активів, депозитів та кредитів фізичних осіб. Загальний розмір чистих активів цих банків становить понад 90% активів банківської системи. Банки, які проходитимуть оцінку у 2023 році: АТ КБ «ПриватБанк», АТ «Ощадбанк», АТ «Райффайзен Банк», АТ «Сенс Банк», АТ «Універсал Банк», АТ «ПУМБ», АТ «Укрексімбанк», АБ «Укргазбанк», АТ «ОТП Банк», АТ «Укрсиббанк», АТ «Креді Агріколь Банк», АТ «Кредобанк», АТ «А-Банк», АТ «Таскомбанк», АТ «ПроКредит Банк», АБ «Південний», АТ «Банк Кредит Дніпро», ПАТ «Банк Восток», ПАТ «МТБ Банк», АТ «Правекс Банк».
Результати оцінки стійкості банків і банківської системи України, здійсненої у 2023 році, буде оприлюднено до 31 березня 2024 року.
Як повідомлялося, Національний банк з 2018 року проводить оцінку стійкості банків, яка передбачає, в тому числі, стрес-тестування для окремо визначеного переліку банків.
Фото: НБУ