Національна комісія, що здійснює державне регулювання у сферах енергетики та комунальних послуг (НКРЕКП), ухвалила рішення про підвищення тарифів на розподіл електроенергії для більшості компаній-операторів систем розподілу.

Як передає Укрінформ, таке рішення НКРЕКП прийняла за результатами засідання 23 травня.
Зокрема, рішення передбачає поетапне підвищення тарифів на розподіл на червень та на липень-грудень 2023 року для 22 операторів систем розподілу. Передбачається, що тарифи зростуть в середньому на 25-50%.
Для обленерго, які розташовані на прифронтовій території, продовжено чинний тариф до кінця червня та встановлено нові тарифи з липня цього року. Це стосується таких компаній як "ДТЕК Донецькі електромережі", "Запоріжжяобленерго", "ДТЕК Високовольтні мережі", "Луганське енергетичне об'єднання", ДП "Регіональні електричні мережі".
Водночас, для компаній, що входять до підсанкційної Групи VS Energy, як-то «Житомиробленерго», ПРАТ «Кіровоградобленерго», ПРАТ «Рівнеобленерго», АТ «Чернівціобленерго» і АТ «Херсонобленерго», було запропоновано продовжити діючий тариф на один місяць.
Як повідомлялося, у квітні Національна комісія, що здійснює державне регулювання у сферах енергетики та комунальних послуг, продовжила дію чинних тарифів на послуги з розподілу електроенергії для операторів системи передачі на травень 2023 року.