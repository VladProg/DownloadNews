Президент України Володимир Зеленський закликає запровадити примусове обмеження ціни на експорт російських енергоресурсів.

Про це він сказав у відеозверненні до учасників саміту G20 на Балі, повідомляє кореспондент Укрінформу.
Зеленський наголосив на важливості зробити фундаментальний крок для того, щоб енергоресурси більше не використовувалися як зброя. "Треба запровадити обмеження ціни на російські енергоресурси", – зазначив Президент.

Він підкреслив: "Якщо росія намагається позбавити Україну, Європу та всіх споживачів енергії у світі передбачуваності й стабільності цін, відповіддю на це має бути примусове обмеження експортних цін для росії. Щоб експорт був не вищий собівартості. Це чесно. Якщо забираєш ти, світ має право забрати в тебе".
Як повідомляв Укрінформ, Президент Володимир Зеленський під час звернення до учасників саміту G20 назвав 10 обов’язкових умов для припинення війни в Україні. Зокрема, йдеться про радіаційну та ядерну безпеку, продовольчу та енергетичну безпеку, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидія екоциду, недопущення ескалації, фіксація закінчення війни.
15-16 листопада на острові Балі в Індонезії проходить саміт G20.
Фото: Офіс Президента