Бюро економічної безпеки та СБУ в рамках розслідування кримінальної справи за санкцією Шевченківського райсуду м. Києва провела масові обшуки в 14 газорозподільних підприємствах РГК.

Про це повідомили Укрінформу в Регіональній газовій компанії.
“Зранку 17 березня озброєні співробітники правоохоронних органів зайшли на територію та до приміщень газорозподільних компаній. Обшуки проводились за надуманим звинуваченням в нібито заволодінні державними коштами”, - йдеться у повідомленні.
У РГК заявили, що обшуки супроводжувалися порушенням прав людини, здійсненням тиску на співробітників підприємств критичної інфраструктури.
“На нашу думку, кримінальна справа, що стала приводом для обшуків, порушена лише з метою тиску на підприємства, які АТ «НАК «Нафтогаз України» в особі ДАТ «Чорноморнафтогаз» намагається захопити в рейдерський спосіб”, - стверджують у компанії.
Як повідомлялося, РГК заявила про рейдерське захоплення Харківміськгазу. У ТОВ «Газорозподільні мережі» наголосили на законності дій стосовно зміни менеджменту акціонерних товариств "Харківміськгаз" та "Криворіжгаз".