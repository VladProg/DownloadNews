Президент Володимир Зеленський переконаний, що у майбутньому Україна стане лідером в побудові сучасної зеленої енергетики.

Про це він сказав у своєму щорічному посланні до Верховної Ради, повідомляє кореспондент Укрінформу.
«Ми маємо стати – і ми станемо, бо немає виходу – лідером в побудові сучасної зеленої енергетики. Це дозволить нам створити децентралізовану енергосистему, яку не зруйнувати нічим, ніякими ракетними ударами», - сказав Зеленський.
На його переконання, небезпечно, коли міста залежать від кількох великих тепло- чи електростанцій, сучасному місту потрібні децентралізовані джерела енергетики, джерела енергії. Лише зелена енергетика може дійсно це забезпечити, підкреслив глава держави.
«Маючи лідерські позиції в такій енергетиці й розвиваючи нашу атомну генерацію, а також водневу енергетику, ми будемо здатні забезпечити потреби України, а у мирний час – і Європу. І це буде історичне посилення ролі України в Європі. Ми можемо, а отже повинні стати одним з гарантів європейської енергобезпеки. І це – завдання, завдання на завтра», - сказав він.
Нині ж, додав Зеленський, українці мають пройти цю зиму, пережити російські ракетні та "шахедні" удари по енергетиці.
Водночас він подякував усім країнам та компаніям, міжнародним організаціям та людям, які постачають обладнання і надають фінансову підтримку, щоб забезпечити народ України світлом, теплом і звʼязком.
«Один приклад – лише кількість терміналів «Старлінк» в Україні, які наочно доводять перевагу цивілізованості над терором і варварством, ми доведемо до більш ніж тридцяти тисяч вже найближчим часом», - наголосив Президент.
Як повідомляв Укрінформ, Президент Володимир Зеленський у середу виступив зі щорічним посланням до Верховної Ради. Конституцією України передбачено, що до повноважень глави держави належать звернення зі щорічними та позачерговими посланнями до Верховної Ради про внутрішнє і зовнішнє становище України.
Фото: ОП