У Державному бюджеті на 2024 рік чітко розставлені пріоритети: внутрішні ресурси підуть на те, щоб вистояти та перемогти.

Про це Прем’єр-міністр України Денис Шмигаль написав у Телеграмі, передає Укрінформ.
“Державний бюджет на 2024 рік прийнято! Дякуємо парламентарям за підтримку та конструктивну позицію. В бюджеті чітко розставлені пріоритети. Всі наші внутрішні ресурси підуть на те, щоб вистояти та перемогти ворога. Практично 50% наших видатків — на оборону та безпеку України”, - написав Шмигаль.
За його словами, буде ще більше зброї та техніки, більше дронів, боєприпасів, ракет. Кожна гривня платників податків піде на армію.
“У бюджеті закладена індексація пенсій, а також зростання мінімальної зарплати”, - додав глава уряду.
Прем’єр-міністр відзначив, що видатки на освіту зростуть на понад 20 млрд грн, видатки на медицину - також на понад 20 млрд грн.
“Кошти на програму підтримки ветеранів збільшуємо вдвічі. Для підтримки бізнесу передбачаємо понад 40 млрд грн. Це все те, що робить нас сильнішими та веде до перемоги", - резюмував Шмигаль.
Як повідомляв Укрінформ, Верховна Рада 9 листопада ухвалила у другому читанні та в цілому законопроєкт №10000 «Про Державний бюджет України на 2024 рік» з доходною частиною в 1,768 трлн грн та видатками на рівні 3,35 трлн грн.