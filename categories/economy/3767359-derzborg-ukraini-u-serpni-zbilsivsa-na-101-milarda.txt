Державний та гарантований державою борг України у серпні 2023 року зріс на 1,01 млрд дол. США і станом на 31 серпня становив 133,93 млрд дол. США.

Як передає Укрінформ, про це повідомляє пресслужба Міністерства фінансів.
"Сума державного та гарантованого державою боргу України у серпні 2023 року збільшилась у гривневому еквіваленті на 36,96 млрд грн та у доларовому еквіваленті державний та гарантований державою борг збільшився на 1,01 млрд дол. США. Станом на 31 серпня 2023 року державний та гарантований державою борг України становив 4 897,56 млрд грн або 133,93 млрд дол. США, в тому числі: державний та гарантований державою зовнішній борг – 3 353,48 млрд грн (68,47% від загальної суми державного та гарантованого державою боргу) або 91,70 млрд дол. США; державний та гарантований державою внутрішній борг – 1 544,08 млрд грн (31,53%) або 42,22 млрд дол. США", - йдеться в повідомленні.
Зазначається, що збільшення суми державного боргу в серпні відбувалося в основному за рахунок того, що до держбюджету надійшов сьомий транш у розмірі 1,5 млрд євро в межах масштабної програми макрофінансової допомоги ЄС (МФД).
У розрізі кредиторів України левову частку державного та гарантованого боргу становляться позики, одержані від міжнародних фінансових організацій (МФО) та урядів іноземних держав (45,23%), далі йдуть запозичення на внутрішньому ринку через продаж державних цінних паперів (30,21%), заборгованість за випущеними цінними паперами на зовнішньому ринку (18,1%) та інші кредитори (6,46%).
У розрізі валютної структури державного та гарантованого боргу, то 1293,91 млрд грн (26,42%) були в доларах США, 1 428,58 млрд грн (29,17%) - в євро, 1 407,98 млрд грн (28,75%) - в гривні, 767,09 млрд грн (15,67%) - в інших валютах, зокрема у спеціальних правах запозичень (СПЗ), фунтах стерлінгів, канадських доларах та японських єнах.
Зауважується, що з початку 2023 року вартість державного та гарантованого державою боргу скоротилася на 0,71 відсоткових пункти – до 6,97%.
Зокрема, окремо вартість державного боргу зменшилася на 0,92 відсоткових пункти – до 6,95% (внутрішній – 13,89%, зовнішній – 3,32%). А вартість гарантованого боргу зросла на 1,31 відсоткових пункти - до 7,18%.
При цьому збільшився з початку року середній термін до погашення державного та гарантованого боргу України на майже 11 місяців – до 9,35 років.
Як повідомлялося, державний та гарантований державою борг України у 2022 році збільшився на 13,4 млрд дол. і станом на 1 січня 2023 року становив 111 млрд дол. США.