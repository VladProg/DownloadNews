Незалежна робоча група міжнародних експертів з питань санкцій проти росії на чолі з керівником ОП Андрієм Єрмаком і експослом США в росії Майклом Макфолом опрацьовує рекомендації щодо розширення санкцій проти цілих секторів економіки рф.

Про це розповіла в коментарі Укрінформу під час візиту до Вашингтона перша віцепрем’єр-міністр – міністр економіки України Юлія Свириденко.
«В Україні працює група Єрмак-Макфол, яка серед іншого розглядає, санкції, що мають запроваджуватися партнерами»,- зазначила глава Мінекономіки України.
За її словами, до цього переліку входять обмеження проти росії в ІТ-сфері, підтримка санкцій проти ядерної енергетики, продажу золота, банківського сектору – зокрема, виключення росії з FATF (групи країн з питань боротьби із фінансовими злочинами), а також у сферах видобутку та металургії.
Свириденко також підтвердила, що тема розширення санкцій проти рф є одним із предметів обговорень під час її зустрічей у Вашингтоні.
Як повідомляв Укрінформ, перша віцепрем’єр-міністр – міністр економіки України Юлія Свириденко перебуває з візитом у США. Вона вже провела зустрічі з міністром торгівлі США Джиною Раймондо, заступником Держсекретаря США з економічного зростання, енергетики та навколишнього середовища Хосе Фернандесом, заступником Адміністратора USAID з питань Європи та Євразії Ерін МакКі, іншими високопоставленими представниками уряду США.
Нагадаємо: наприкінці жовтня група Єрмака-Макфола підготувала Дорожню карту рекомендованих індивідуальних санкцій проти російських пропагандистів, артистів та лідерів думок.