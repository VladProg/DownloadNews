З початку широкомасштабного вторгнення російської федерації Європейський Союз виділив Україні €7,2 млрд макрофінансової допомоги.

Про це Прем’єр-міністр Денис Шмигаль написав у Твіттері, коментуючи отримання чергового траншу від ЄС, передає Укрінформ.
«Україна отримала третій транш розміром €500 млн в межах виняткової макрофінансової допомоги розміром €5 млрд від ЄС. Вдячні Урсулі фон дер Ляєн (президенту Єврокомісії – ред.) і Валдісу Домбровскісу (європейському комісару з торгівлі - ред.) за те, що вони поруч із нами. З початку російської війни ЄС виділив €7,2 млрд макрофінансової допомоги», - зазначив Шмигаль.
Він упевнений, що Україна за підтримки міжнародних партнерів переможе у цій війни.
Європейська комісія 14 грудня, перерахувала Україні останній у цьому році транш макрофінансової допомоги в обсязі 500 мільйонів євро.
Як повідомлялося, кілька днів тому Рада ЄС ухвалила рішення про виділення для України МФД+ в обсязі 18 мільярдів євро у 2023 році. Гроші надаватимуться у формі кредиту на вигідних умовах. Термін погашення кредиту розрахований на 10 років із можливістю продовження, при цьому гарантії за кредитом сплачуватимуться за рахунок бюджетних резервів Євросоюзу.
Завтра, 15 грудня, рішення щодо виділення для України 18 млрд євро голосуватиметься у другому читанні під час пленарного засідання Європейського парламенту у Страсбурзі за терміновою процедурою.