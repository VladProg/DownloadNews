За оцінками NASA, в цьому маркетинговому сезоні посіви озимої пшениці в окупованих районах України скоротилися майже на 10%, а врожайність у середньому на понад 20% нижча, ніж на вільних від ворога територіях.

Про такі результати дослідження NASA Harvest (консорціуму NASA з питань глобальної продовольчої безпеки та сільського господарства), проведеного за підтримки Міністерства аграрної політики та продовольства України, повідомляє пресслужба Мінагрополітики.
Дослідники констатують подальше скорочення масштабів аграрної діяльності та сільськогосподарського виробничого потенціалу на тимчасово окупованих територіях.
«У поточному 2023/2024 маркетинговому сезоні посівні площі під озимою пшеницею на окупованих територіях України скоротилися майже на 10%. При цьому середня урожайність озимої пшениці на понад 20% нижча за результати, отримані фермерами на вільних територіях», - йдеться у повідомленні.

Проєкт NASA Harvest оцінює виробництво ключових зернових та олійних культур як на підконтрольних, так і на тимчасово окупованих територіях України, використовуючи методи на базі супутникових даних.


«Наші супутникові оцінки тісно пов'язані з оцінками Мінагрополітики для підконтрольної Україні території, і це дає впевненість у точності оцінок для тимчасово окупованих районів. Порівнюючи 2023 рік з 2022-им, спостерігаємо суттєве зменшення посівних площ на окупованих територіях, що супроводжується помітним збільшенням площі покинутих орних земель. Хоча гарні погодні умови цього сезону сприяли підвищенню врожайності, наш аналіз також виявив значні площі сільськогосподарських угідь у поганому стані та занедбаність на полях вздовж лінії фронту", - прокоментувала директорка NASA Harvest Інбал Беккер-Решеф.
За оцінками дослідників, загалом із площі 1,64 млн га на тимчасово окупованих територіях цьогоріч зібрали 6,26 млн тонн озимої пшениці за середньої врожайності 38,1 ц/га, а на територіях, підконтрольних Україні, - 22,79 млн т при врожайності 48,3 ц/га.
Минулого сезону (2022/2023 маркетинговий рік) загальна площа посівів озимої пшениці становила 7,2 млн га, 1,8 млн га з них - на тимчасово окупованих територіях (окупаційні кордони станом на серпень 2022 року). Урожайність озимої пшениці в окупованих районах була нижчою на 16%, ніж на вільних територіях. Крім того, 8% посівів озимої пшениці не були зібрані.
Як повідомлялося, станом на кінець минулого тижня аграрії з підконтрольних Україні територій намолотили 75,7 млн тонн зернових і олійних культур. Зокрема, зернові та зернобобові зібрали із площі 10,237 млн га при врожайності 53,8 ц/га (загалом намолочено понад 55,53 млн т зерна). Олійних зібрали 20,703 млн т із понад 8,205 млн га. Середня врожайність соняшнику - 23,8 ц/га, сої – 26,5 ц/га, ріпаку – 28,7 ц/га.