Служба безпеки України викрила одеську компанію, яка постачала в російську федерацію сировину для виробництва лазерних прицілів.

Як передає Укрінформ, про це СБУ повідомляє у Телеграмі.
«Служба безпеки викрила керівництво унікального українського підприємства з Одеси на співпраці з країною-агресором. Компанія продавала ворогу інертний газ високої очистки та обладнання для його обробки, які використовуються у військово-промисловому комплексі рф», - ідеться в повідомленні.

Зокрема, ці гази потрібні у процесі виготовлення лазерних прицілів для ворожих танків та високоточних видів озброєння.
У СБУ зазначили, що українське підприємство - унікальне за своїми спроможностями, оскільки може доводити очистку інертних газів до понад 90%. Для прикладу, на території рф місцеві заводи дають лише 60% очистки.
Саме тому ворог намагався зберегти контроль за українською компанією. Для цього у 2022 році фактичні власники установи, які є громадянами рф, формально перепродали її активи кіпрській фірмі та найняли для управління український менеджмент.
«Для безперешкодного вивезення сировини замовникам до рф у березні минулого року російські бенефіціари зареєстрували афілійовану комерційну структуру на Близькому Сході», - ідеться в повідомленні.
Саме ця фірма у подальшому закуповувала товар у представників одеського підприємства та переправляла його до росії.
Під час обшуків на виробництві, в офісних приміщеннях та у помешканнях фігурантів виявлено документи із доказами протиправної діяльності.
Наразі керівнику українського підприємства повідомлено про підозру за двома статтями Кримінального кодексу України: ч. 4 ст. 111-1 (колабораційна діяльність); ч. 1 ст. 111-2 (пособництво державі-агресору).
Тривають слідчі дії для встановлення всіх обставин злочину та притягнення винних до відповідальності.
Як повідомляв Укрінформ, Державне бюро розслідувань від початку повномасштабного вторгнення росії на територію України проводить розслідування 1 тис. 331 кримінального провадження щодо злочинів проти основ національної безпеки.
Фото: СБУ