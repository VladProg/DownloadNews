Ситуація на Запорізькій АЕС залишається стабільною та контрольованою, проте фіксується незначне зниження рівня води у ставку-охолоджувачі станції.

Як передає Укрінформ, про це повідомляє НАЕК «Енергоатом» у Телеграмі.
«Станом на 06:00 23 червня фіксується незначне зниження рівня води у ставку-охолоджувачі. Наразі він становить 16,60 м. Цього достатньо для забезпечення потреб станції», – йдеться у повідомленні.
Зазначається, що рівень води в каналі ТЕС, звідки за необхідності підживлюється ставок ЗАЕС, – на рівні 11,15 м. В компанії зауважили, що протягом останнього часу рівень води в каналі суттєво не падає, його показники вже не залежать від Каховського водосховища.
«Енергоблоки ЗАЕС не працюють з вересня 2022 року, тож відтоді активного випаровування води зі ставка-охолоджувача не відбувається», – додали в Енергоатомі.
Як повідомлялося, НАЕК «Енергоатом» подала пропозиції до Держінспекції ядерного регулювання України (ДІЯРУ) щодо зміни умов ліцензії реакторних установок тимчасово окупованої Запорізької АЕС.
Фото: ВВС