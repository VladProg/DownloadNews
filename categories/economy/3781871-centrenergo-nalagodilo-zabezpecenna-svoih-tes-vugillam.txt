На склади теплоелектростанцій ПАТ "Центренерго" відвантажується вугілля українського видобутку та імпортоване вугілля із Польщі.

Як передає Укрінформ, про це повідомляє пресслужба компанії.
"На склади підприємств, вперше за кілька років, активно вантажиться вітчизняне вугілля з усіх державних шахт та прибувають вагони з вугіллям із Польщі. Такої масштабної співпраці і підтримки вітчизняних шахтарів не було з 2019 року", - йдеться у повідомленні.
У Центренерго наголосили, що створено стратегічний запас ресурсів для проходження опалювального сезону. При цьому компанія зробила пріоритетом роботу саме з державними шахтами.
Водночас, видобутого державними шахтами вугілля недостатньо. Тому Центренерго налагодило співпрацю з Польщею. У компанії стверджують, що законтрактованих обʼємів польського вугілля вистачить і для обʼєктів Центренерго, і для підстрахування, у разі потреби, внутрішнього ринку.
Як повідомлялося, 16 жовтня Центренерго заявило про завершення підготовки енергоблоків своїх теплоелектростанцій до опалювального сезону.