Станом на 15 травня 2023 року генерація повністю забезпечує споживання, але через обстріли російських загарбників без електропостачання залишається частина споживачів шести областей.

Як передає Укрінформ, про це повідомляє Міністерство енергетики у Телеграмі.
«Енергетики продовжують фіксувати пошкодження інфраструктури внаслідок постійних ворожих обстрілів на прифронтових та прикордонних з рф територіях. Зокрема, без електропостачання залишається частина споживачів у Донецькій, Запорізькій, Сумській, Харківській, Херсонській та Чернігівській областях», – йдеться у повідомленні.
Зазначається, що учора, 14 травня, було зафіксовано позаштатну ситуацію в Києві - сталося вимкнення лінії електропередачі на Троєщині. Зараз роботу лінії стабілізовано.
Також фахівці працюють над відновленням електропостачання і енергетики в областях, де ведуться бойові дії або ворожі обстріли. За добу вдалося повернути світло для 8,3 тисячі споживачів. Більшість із них – це абоненти у Запорізькій області.
«Енергетична система працює стабільно. Генерація повністю забезпечує споживання», – зазначили ву Міненерго.
Як повідомлялося, енергосистема зазнала безпрецедентних пошкоджень. Для відновлення рівня надійності, який був до масованих обстрілів, все ще необхідно багато ресурсу та часу.