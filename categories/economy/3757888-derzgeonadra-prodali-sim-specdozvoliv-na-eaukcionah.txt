За результатами третіх аукціонів із продажу семи спеціальних дозволів на користування надрами очікується надходження до державного бюджету у сумі 109,932 млн грн.

Про це повідомляє пресслужба Держгеонадр, передає Укрінформ.
«Державна служба геології та надр України провела треті аукціони в 2023 році, на яких продала 7 спеціальних дозволів на користування надрами. Ділянки надаються з метою видобування піску, піщано-гравійних порід, граніту, торфу, габра, глини, базальту», - йдеться в повідомленні.
Електронні аукціони відбулися 5 вересня на платформі Prozorro.Продажі.
Сума очікуваних надходжень становить 109 932 100 грн.
Три спеціальних дозволи на користування надрами, торги з яких не відбулися, будуть повторно виставлені на електронні аукціони протягом трьох робочих днів.
Як повідомлялося, Державна служба геології та надр 14 вересня проведе четверті аукціони з продажу 10 ділянок надр на загальну суму 102,9 млн грн.