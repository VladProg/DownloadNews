З портів «Чорноморськ» та «Південний» 6 жовтня вийшли вісім суден, які навантажені 137,8 тис. т української агропродукції.

Як передає Укрінформ, про це повідомляє пресслужба Міністерства інфраструктури України у Фейсбуці.
«Зернова ініціатива»: 8 суден з 137,8 тис. тонн агропродукції вийшли з українських портів до країн Азії та Європи», - йдеться в повідомленні.

Зазначається, що від причалів порту «Південний» вийшли балкери HASAN G, UMIT G та танкер MERA.
З порту «Чорноморськ» - ANASTASIA, FALCON S, SERENITY IBTIHAJ, MAGNOLIA, SILVER LADY.
З моменту виходу першого судна з українським продовольством експортовано 6,39 млн тонн агропродукції.
Всього з українських портів вийшло 282 судна з агропродукцією, яка була направлена до країн Азії, Європи та Африки.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Перше судно з українським продовольством вийшло з порту Одеси 1 серпня.
Фото: Міністерство інфраструктури України