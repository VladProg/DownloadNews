Рух торговельних суден до та з українських портів у Чорному морі тимчасовим морським коридором не припиняється попри обстріли портової інфраструктури російськими військами.

Як передає Укрінформ, про це повідомила пресслужба Міністерства розвитку громад, територій та інфраструктури.
«Шість суден з 231 тис. тонн агропродукції на борту вийшли з портів Великої Одеси та рухаються у напрямку Босфору. 5 суден очікують на захід до портів під завантаження. Рух українським коридором не припинявся попри систематичні атаки росії на портову інфраструктуру», - йдеться у повідомленні.
За даними Мінвідновлення, з 8 серпня 2023 року, коли почав діяти встановлений ВМС ЗСУ тимчасовий коридор, 91 судно перевезло на експорт 3,3 млн т агро- та металопродукції, 116 суден зайшли під завантаження до портів Одеса, Чорноморськ та Південний.
«Сили оборони роблять усе можливе, щоб протистояти атакам країни-агресора на портову інфраструктуру. Світ уже зрозумів, що для країни-агресора не існує принципів міжнародного права, і ми вдячні партнерам за підтримку засобами ППО», - наголосили у міністерстві.
Як повідомляв Укрінформ, російська армія 8 листопада завдала удару протирадіолокаційною ракетою Х-31П по балкеру Kmax Ruler під прапором Ліберії, який заходив до одного з портів Одеської області. В результаті загинув лоцман, поранення від уламків отримали ще один співробітник порту та троє членів екіпажу, громадяни Республіки Філіппіни. Судно зазнало значних ушкоджень.
За процесуального керівництва Одеської обласної прокуратури розпочато досудове розслідування у кримінальному провадженні за фактом порушення законів та звичаїв війни.