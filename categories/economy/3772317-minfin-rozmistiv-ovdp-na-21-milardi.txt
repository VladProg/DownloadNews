Міністерство фінансів 10 жовтня 2023 року на аукціоні з розміщення облігацій внутрішньої державної позики (ОВДП) залучило до державного бюджету 21 млрд грн в еквіваленті.

Як передає Укрінформ, про це повідомила пресслужба Мінфіну у Фейсбуці.
"Сьогодні Мінфін розмістив близько 21 млрд гривень в еквіваленті на проведеному аукціоні", - йдеться в повідомленні.
Зазначається, що Міністерство фінансів запропонувало інвесторам гривневі ОВДП: 1,286 млрд грн під 17,54% з погашенням через 1 рік; 4,219 млрд грн під 18,35% з погашенням через 1,7 р. та 5,018 млрд грн під 19,19% з погашенням через 3 роки.
Також було запропоновано ОВДП у доларах на 286 млн дол. під 4,78% з погашенням через 1 рік.
Як повідомляв Укрінформ, Міністерство фінансів випустило нові військові облігації на 3,5 млрд грн під назвою «Євпаторія», які тепер кожен громадянин може придбати у застосунку "Дія". Середня ставка дохідності на первинних аукціонах за цими облігаціями встановлена на рівні 18,31%.
Фото: Shutterstock