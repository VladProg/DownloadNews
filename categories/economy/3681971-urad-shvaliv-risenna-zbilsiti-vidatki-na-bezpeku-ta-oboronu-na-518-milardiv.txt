Кабінет Міністрів підтримав законопроєкт про збільшення видатків державного бюджету на 537 мільярдів гривень, з яких 518,2 мільяда буде спрямовано на сектор безпеки та оборони.

Як передає Укрінформ, про це повідомляє пресслужба Міністерства фінансів.
"Сьогодні, 13 березня, Кабінет Міністрів України схвалив проєкт Закону України «Про внесення змін до Закону України «Про Державний бюджет України на 2023 рік» щодо забезпечення видатками сектору безпеки і оборони». Завдяки запропонованим змінам до бюджету загальний ресурс на сектор безпеки і оборони становитиме 1 трлн 670 млрд гривень, що складає 26,6% від ВВП", - ідеться в повідомленні.
У Мінфіні деталізували, як буде розподілено збільшення видатків загального фонду держбюджету на 537,2 млрд грн. Так, на сектор безпеки і оборони буде спрямовано 518,2 млрд грн, з яких 477,2 млрд грн – оплата праці з нарахуваннями, спецтехніка та обладнання – 30,2 млрд грн, інші видатки – 10,8 млрд гривень. У резервний фонд буде спрямовано 19 млрд грн.
Джерелами покриття зазначених видатків в обсязі 60,7 млрд грн визначено, зокрема, такі надходження: з ПДФО - 36,5 млрд грн, з дивідендів (доходу), нарахованих на акції (частки) господарських товариств, у статутних капіталах яких є державна власність, - 19 млрд гривень. Крім того, передбачено збільшення фінансування загального фонду державного бюджету за борговими операціями у 2023 році на 419,3 млрд грн, зокрема, збільшено обсяг державних запозичень.
У Мінфіні підкреслюють, що внаслідок зміни фінансування держбюджету за рахунок боргових джерел, зміни прогнозного валютного курсу гривні до долара США, фактичного виконання держбюджету у 2022 році прогнозний обсяг держборгу на кінець 2023 року в еквіваленті у національній валюті зменшився на 229,5 млрд грн і ставитиме 6,2 трлн грн. Також у законопроєкті враховано економію коштів на виконання боргових та гарантійних зобов’язань на 57,2 млрд гривень.
Як повідомлялося, Верховна Рада 3 листопада ухвалила в другому читанні та в цілому закон «Про Державний бюджет України на 2023 рік». У 2023 році доходи державного бюджету передбачені в сумі 1,3 трлн грн, видатки – у сумі 2,6 трлн грн. Прогнозований дефіцит держбюджету-2023 становить понад 20% ВВП. Документ розроблено з урахуванням прогнозу зростання ВВП до 3,2% та інфляції на рівні 28%.