В Україні з квітня 2022 року громадянам, які прихистили внутрішніх переселенців, виплачено понад 2,2 млрд грн.

Про це повідомила пресслужба Мінреінтеграції, передає Укрінформ.
"Із квітня 2022 року у межах проєкту "Прихисток" виплачено компенсацій на загальну суму більш ніж 2,2 мільярда гривень. Ці кошти були спрямовані на виплати людям, які безкоштовно надали тимчасове житло внутрішньо переміщеним особам", - зазначили у відомстві.
За програмою "Прихисток" передбачена компенсація у розмірі 450 грн на місяць за розміщення одного ВПО у теплий період року та 900 грн – під час опалювального сезону. Кошти виплачуються коштом коштів Товариства Червоного Хреста України (ТЧХУ).
Крім власників житла або їхніх представників компенсація може надаватися орендарям житла державної або комунальної власності.
"Таким чином, за допомогою проєкту "Прихисток" тимчасове житло отримали понад 3,1 мільйона ВПО", - повідомили у міністерстві.
Зазначається, що до кінця жовтня планується профінансувати компенсації на загальну суму понад 180 мільйонів гривень за прихисток переселенців у липні-серпні 2023 року.
"Також вже є домовленості з ТЧХУ щодо продовження програми "Прихисток" у першому півріччі 2024 року", - додали у Мінреінтеграції.
Як повідомляв Укрінформ, уряд визначив Мінреінтеграції відповідальним за реалізацію проєкту "Прихисток".
Фото: НБУ