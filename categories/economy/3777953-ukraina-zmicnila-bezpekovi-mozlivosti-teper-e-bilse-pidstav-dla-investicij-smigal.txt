З огляду на збільшення в Україні безпекових можливостей завдяки залученню іноземного озброєння інвестори мають більше підстав вкладати свої кошти в Україну.

Як повідомляє кореспондент Укрінформу, про це заявив Прем'єр-міністр Денис Шмигаль під час шостого німецько-українського економічного форуму.
«Сьогодні інвестори мають набагато більше підстав вкладати свої кошти в Україну, ніж мали, наприклад, рік тому. Передусім збільшилися наші безпекові можливості. Німеччина зробила значний внесок для цього. Німецькі зенітно-ракетні комплекси IRIS-T - одна із найсучасніших систем ППО у світі - та німецькі самохідні установки Gepard надійно захищаються наше небо, німецькі танки Leopard, німецькі РСЗВ Mars-2 та німецька самохідна гаубиця Panzerhaubitze 2000 надійно боронять нашу землю», - сказав він.
Водночас Шмигаль зауважив, що Україна також розвиває свій військово-промисловий комплекс.
"За рік виробництво дронів виросло в сто разів. Ми створили глобальний альянс оборонних індустрій, до якого долучилися вже майже 60- іноземних компаній", - нагадав він.
Як повідомлялося, у Берліні стартував шостий німецько-український економічний форум, який зібрав понад 500 представників політикуму та бізнесу. Форум проходить під гаслом «Відновлення, розумне зростання та безпека».