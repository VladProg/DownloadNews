Україна може відправити 57 тисяч тонн зерна до Нігерії та Судану у межах гуманітарної програми Grain from Ukraine.

Про це йшлось під час зустрічі заступника міністра аграрної політики та продовольства України Маркіяна Дмитрасевича із заступником виконавчого директора Всесвітньої продовольчої програми (World Food Program, WFP) Карлом Скау, передає Укрінформ із посиланням на пресслужбу міністерства.
Зазначається, що сторони обговорили питання відправлення суден з українським гуманітарним зерном до Нігерії (25 тис. т) та Судану (32 тис. т) у межах програми Grain from Ukraine. Також йшлося про можливість направлення гуманітарного вантажу до Сомалі.

Крім того, Дмитрасевич та Карл Скау розглянули питання підготовки до проведення в Києві наступного міжнародного саміту з продовольчої безпеки, а також можливе розширення географії та номенклатури поставок за ініціативою Grain from Ukraine.


Фото: Мінекономіки

Як повідомлялося, Grain from Ukraine ініціював Президент України Володимир Зеленський. Вона передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою ООН.
Перше фото: Мінагро