Київ обговорює з країнами-партнерами та міжнародними організаціями створення платформи для координації фінансової підтримки України.

Про це в заключному виступі на міжнародній конференції з відновлення України, яка проходила сьогодні в Берліні під егідою німецького головування G7 та Європейської комісії, повідомив Прем’єр-міністр України Денис Шмигаль, передає кореспондент Укрінформу.
«Перш за все сьогодні ми повинні подумати про фінансову координаційну платформу, це зараз є основним моментом, на базі G7, Міжнародного валютного фонду, Європейського інвестиційного банку, Організації економічного співробітництва та розвитку і наших партнерів, які підтримують Україну», - сказав Шмигаль.
Він також назвав пріоритетні напрямки, де Україна найбільше потребує фінансової допомоги партнерів.
«Нам сьогодні потрібна підтримка бюджетного дефіциту для його вирівнювання, потрібне фінансування першочергових потреб відновлення, оцінка конкретних потреб повоєнної відбудови і модернізації України», - зазначив глава уряду.
За його словами, ці основні питання перебуватимуть у центрі уваги української влади «в наступні роки, а може й десятиліття».
«Сьогоднішні пріоритети дуже природні, тому що тільки за останні два тижні росія зруйнувала нашу електроінфраструктуру, інфраструктуру опалення, інфраструктуру водопостачання, створюючи найбільшу гуманітарну катастрофу на європейському континенті за останні багато десятиліть», - сказав Шмигаль.
Він зауважив, що Україні та її партнерам потрібно об’єднати зусилля і створити механізм, який дозволить опиратися намірам терористичної країни, якою є росія.
«Ми повинні знайти спосіб, як швидко відбудовувати інфраструктурні об’єкти та як захищати цивільну і критичну інфраструктуру», - сказав Шмигаль, висловивши впевненість, що «і в цьому напрямку будемо мати підтримку від наших партнерів».
Як повідомляв Укрінформ, директорка-розпорядниця Міжнародного валютного фонду Крісталіна Георгієва заявила, що потреби України у зовнішньому фінансуванні становитимуть близько $3 млрд на місяць протягом 2023 року, але можуть зрости до $5 млрд.
За її словами, найкращий сценарій на наступний рік - 3 млрд доларів щомісячно, але коли йдеться про те, що й надалі треба імпортувати газ і треба відновити інфраструктуру, то тоді ця потреба може підвищитися і до 4 млрд доларів. А якщо руйнування будуть ще сильнішими, то може доходити і до 5 млрд доларів на місяць, наголосила Георгієва.
Фото: КМУ