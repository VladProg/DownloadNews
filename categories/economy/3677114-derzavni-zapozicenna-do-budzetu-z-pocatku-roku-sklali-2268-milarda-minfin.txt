Державні запозичення до загального фонду державного бюджету за січень - лютий 2023 року становили 226,8 млрд грн, або 58,8% від запланованих на цей період.

Про це повідомляє пресслужба Міністерства фінансів, передає Укрінформ.
"Від розміщення ОВДП на фінансування державного бюджету залучено 84 млрд грн, у тому числі в іноземній валюті 14,7 млрд грн (308,7 млн дол. США та 86,9 млн євро). При цьому, за рахунок випуску військових ОВДП залучено 21,8 млрд грн. Із зовнішніх джерел залучено 142,8 млрд грн", - йдеться в повідомленні.
При цьому, платежі з погашення державного боргу за січень – лютий 2023 року склали 47,7 млрд грн (94,1% плану), платежі з обслуговування – 12,6 млрд грн (100% плану).
Як повідомляв Укрінформ, державні запозичення до загального фонду державного бюджету за січень - грудень 2022 року становили 1261,1 млрд грн.