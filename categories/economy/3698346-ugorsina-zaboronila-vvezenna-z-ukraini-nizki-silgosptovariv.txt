Угорщина до 30 червня заборонила імпорт з України низки сільськогосподарських товарів, зокрема меду та деяких м’ясних продуктів, на додаток до зерна.

Про це заявив у четвер глава адміністрації прем’єр-міністра Угорщини Гергей Гуяш, передає Укрінформ із посиланням на Reuters.
За його словами, заборона Угорщини на імпорт основних зернових та сільськогосподарських продуктів «включає загалом 25 товарів, найважливішими з яких є зернові культури, насіння ріпаку та соняшнику, борошно, олія, мед та деякі м'ясні продукти».
Міністр сільського господарства Іштван Надь заявив, що Угорщина продовжить дозвіл транзиту українського зерна, забезпечуючи відправлення таких партій в «контрольований спосіб».
«Для Угорщини варто було вжити рішучих заходів і захистити інтереси угорських фермерів», — сказав він, маючи на увазі заборону.
Як повідомлялося, п’ять країн - Польща, Словаччина, Угорщина, Румунія і Болгарія, написали в Єврокомісію листа з проханням вжити захисних заходів для обмеження сільськогосподарського імпорту з України, оскільки великий потік збіжжя та продуктів, що потрапляє на ринок ЄС із України, призвів до падіння цін на таку продукцію та завдав шкоди фермерським господарствам у країнах, що межують з Україною.
Польща, Угорщина та Словаччина повністю заборонили ввезення українських сільськогосподарських товарів на свою територію. Учора Єврокомісія нагадала, що не підтримує такі одноосібні дії, оскільки питання щодо регулювання торгівлі належить до компетенції ЄС. Раніше ЄС виділив 56 мільйонів євро для підтримки фермерів у прикордонних з Україною державах ЄС, а напередодні речник Єврокомісії оголосила про розробку другого, більш масштабного пакета такої допомоги.
«Коридори солідарності» ЄС були організовані на кордонах з Україною у відповідь на морську блокаду росією українських чорноморських портів, через які до війни здійснювався експорт українського збіжжя на світовий ринок. Наслідком такої блокади стала загроза голоду в найвразливіших країнах світу.
Для зменшення цієї загрози з ініціативи ООН та Туреччини була започаткована так звана Чорноморська зернова ініціатива, яка дозволила вивезти частину українського зерна, але нині вона блокується російською федерацією.
Завдяки «коридорам солідарності» ЄС вдалося вивезти з України понад 25 мільйонів тонн збіжжя суходолом, через автомобільні та залізничні шляхи, а також з використанням внутрішніх водних артерій.