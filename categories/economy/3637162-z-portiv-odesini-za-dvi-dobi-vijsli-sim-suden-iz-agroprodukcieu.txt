За дві доби із морських портів Одеської області вийшло 7 суден з 182 тис. т української агропродукції.

Як передає Укрінформ, про це повідомляє пресслужба Міністерства інфраструктури України у Фейсбуці.
«Зернова ініціатива»: за дві доби з портів Великої Одеси вийшли 7 суден зі 182 тис. тонн агропродукції для Африки, Азії та Європи», - йдеться у повідомленні.
Зазначається, що серед них танкери BOSPHORUS ASIA (30,5) і PRINCESS MANISSA (20,5), які доставлять 51 тис. т кукурудзи для Тунісу та Лівії.
У портах Одещини станом на 19 грудня обробляються 24 судна. На них завантажують 973 тис. т української агропродукції.
По «зерновому коридору» рухаються 5 суден під завантаження 104,4 тис. т агропродукції.
З 1 серпня з портів Одеської області вийшли 565 суден, які експортували 14,2 млн т українського продовольства до країн Азії, Європи та Африки.
Як повідомляв Укрінформ, у Стамбулі 17 листопада Україна, ООН і Туреччина домовилися про продовження "ініціативи з безпечного транспортування агропродукції через Чорне море" ще на 120 днів. Ініціатива починала роботу 22 липня, а перше судно з українським продовольством в її межах вийшло з порту Одеси 1 серпня.
Фото: Міністерство інфраструктури