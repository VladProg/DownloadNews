Міністерство розвитку громад, територій та інфраструктури звернулося до польських колег з проханням розблокувати пункт пропуску «Ягодин – Дорогуськ».

Як передає Укріфнорм, про це повідомляє пресслужба Мінвідновлення у Фейсбуці.
«На жаль, це далеко не перший випадок блокування українського експорту до або транзитом через Польщу. Це несправедлива і прикра ситуація, яка шкодить нормальному веденню бізнесу між нашими країнами та Європейським Союзом. Вважаємо сьогоднішній страйк штучним і таким, що суперечить спільним європейським прагненням та цінностям», – сказав віцепрем’єр - міністр розвитку громад, територій та інфраструктури Олександр Кубраков.
Він закликав польських урядовців провести відповідні заходи для вирішення існуючої проблеми та розʼяснити протестувальникам шляхи подолання непорозумінь.
За словами Кубракова, пункт пропуску «Ягодин – Дорогуськ» забезпечує близько 40% вантажопотоку до Польщі. Блокування кордону спричиняє критичну для експорту ситуацію.
«Зараз наша країна обороняється від терористичних дій російських агресорів, і стабільне функціонування економіки України є важливою складовою для майбутньої перемоги», – додав віцепрем’єр.
Як повідомлялося, від ранку 4 травня польською стороною було призупинене оформлення вантажних автомобілів на в’їзд та виїзд. На виїзд із Польщі (в’їзд в Україну) пропускають лише транспорт, який перевозить гуманітарну допомогу, небезпечні вантажі та тварин.
Така ситуація склалася через страйк польських перевізників перед пунктом пропуску «Дорогуськ». Серед вимог протестувальників - повернення дозволів на здійснення міжнародних вантажних автомобільних перевезень для українських перевізників на в'їзді до Польщі. Йдеться також про застосування до українських перевізників екологічної норму EURO4, яка в Україні застосовується до польських перевізників.
Фото: ДПСУ