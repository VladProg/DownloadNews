Знеструмлення стратегічних об’єктів, яке відбувається внаслідок російських атак, є прямою загрозою не тільки українській, а й світовій безпеці.

Про це міністр енергетики України Герман Галущенко сказав під час зустрічі з генеральним адміністратором Комісії з атомної енергії Франції Франсуа Жаком, повідомляє Укрінформ із посланням на пресслужбу міністерства.
Сторони зустрілися у межах 67-ї Генеральної конференції МАГАТЕ, що відбувається у Відні.
Очільник Міненерго подякував Франції за допомогу українському енергетичному сектору, яка мала важливе значення минулої зими.
"Герман Галущенко наголосив, що знеструмлення стратегічних об’єктів, яке відбувається внаслідок російських атак, є прямою загрозою не тільки українській, але і світовій безпеці. Зокрема, у результаті ворожих дій тільки Запорізька АЕС вже сім разів опинялася в блекауті і живлення систем безпеки станції забезпечувалося дизель-генераторами", - ідеться в повідомленні.
За словами міністра, такі дії росіян становлять пряму загрозу ядерній і радіаційній безпеці континенту.
«Росія руйнує усе, чого досягла атомна енергетика", - підкреслив міністр.
Президент НАЕК «Енергоатом» Петро Котін, який також узяв участь у зустрічі, поінформував французьку сторону про поточну ситуацію на ЗАЕС. На його переконання, ситуація стає дедалі гіршою і потребує негайної реакції світової спільноти.
Очільник Енергоатома наголосив, що аби не допустити аварії на ЗАЕС, цивілізований світ має змусити росіян виконувати сім основоположних принципів ядерної і радіаційної безпеки та залишити українську станцію.
Жак, своєю чергою, запевнив, що Франція буде продовжувати підтримку України у протистоянні російській агресії, зокрема на енергетичному фронті.
Як повідомляв Укрінформ, з початку повномасштабної війни Євросоюз передав Україні понад 4700 генераторів і 2500 трансформаторів.
Фото: Міненерго