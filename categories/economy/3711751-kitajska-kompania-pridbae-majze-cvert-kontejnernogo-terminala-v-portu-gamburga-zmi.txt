Німеччина погодилась надати дозвіл китайському судноплавному гіганту COSCO на придбання 24,99% акцій контейнерного термінала Толлерорт у порту Гамбурга.

Як передає Укрінформ, про це повідомляє CGTN.
Угода в жовтні минулого року отримала зелене світло, проте пізніше зіткнулася з проблемами після того, як з’ясувалося, що контейнерний термінал Толлерорт (Tollerort) був визначений Німеччиною як «критична інфраструктура». Тепер Берлін вирішив дотриматись угоди, згідно з якою COSCO отримає 24,99% акцій термінала.
«COSCO є клієнтом порту Гамбурга більше як 40 років, тому зв’язки між Гамбургом, COSCO і Китаєм дуже міцні. І я думаю, що COSCO може допомогти порту Гамбурга, а порт Гамбурга може допомогти COSCO», - сказав Матіас Шульц, директор із комунікацій порту Гамбург.
Гамбурзький порт є третім за завантаженістю транспортним центром у Європі, обробляючи понад 100 мільйонів тонн вантажів щороку. Майже третина контейнерів, що проходять через нього, прямують до або з Китаю, найбільшого торгового партнера порту. Це приблизно 2,5 мільйона контейнерів, які подорожують вантажними суднами, та плюс ще 80 тисяч залізницею.
В адміністрації порту очікують зростання цих показників, оскільки останнім часом посилюються тенденції до відмови від вантажівок із інтенсивними викидами вуглецю, а термінал Толлерорт є одним із найсучасніших у світі для транспортного сполучення море-залізниця.
Як повідомляв Укрінформ, Китай ініціює масштабну програму розширення співпраці з п’ятьма країнами Центральної Азії, яка охопить увесь спектр відносин між державами.
Фото: Hauke-Christian Dittrich/picture alliance