Міністерство закордонних справ запрошує українських підприємців узяти участь у Ярмарку закупівель та постачальників для потреб ООН.



Відповідну пропозицію оприлюднено на сайті зовнішньополітичного відомства, передає Укрінформ.
«З метою підтримки українських експортерів запрошуємо українські підприємства 28 березня взяти участь у Ярмарку закупівель та постачальників для потреб ООН (UN Procurement and Vendor Fair), який проводиться МЗС України спільно з ООН та Київською торгово-промисловою палатою. На заході представлять інформацію щодо особливостей проведення тендерних процедур, які застосовуються установами, агенціями, програмами і фондами ООН», - зазначається в дописі.
У МЗС додали, що українські підприємства вже мають успішний досвід укладення контрактів з Секретаріатом ООН та агенціями, програмами і фондами цієї міжнародної організації. Водночас є можливість розширення участі українських компаній у постачанні товарів і послуг для потреб ООН.
Участь у заході є безкоштовною, його формат передбачає як особисту присутність учасників, так і можливість підключення онлайн через Zoom.
Реєстрація для участі проводиться по 23 березня включно.
Система ООН є найбільшим закупівельником серед міжнародних організацій із загальним обсягом щорічних тендерів у майже 30 млрд дол. на рік, яка для підтримки своєї діяльності потребує товарів і послуг як в Україні, так і по всьому світу.
Протягом останніх років найбільшими сегментами закупівель організацій ООН були фармацевтичні препарати, вакцини, медичні товари, транспортні послуги, зберігання та поштові послуги, а також продукти харчування та напої тощо.