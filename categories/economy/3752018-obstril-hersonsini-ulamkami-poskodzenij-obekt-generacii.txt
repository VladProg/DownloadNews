Росіяни пошкодили обладнання об'єкта генерації у Херсонській області.

Як передає Укрінформ, про це повідомляє Міністерство енергетики.
"Через обстріл у Херсонській області уламками пошкоджено обладнання одного з об’єктів генерації. Окрім того, відключено лінію електропередачі 35 кВ", - йдеться у повідомленні.
Через бойові дії залишається знеструмленою частина абонентів у Донецькій, Запорізькій, Сумській, Харківський, Херсонській та Чернігівській областях. Ремонтні бригади працюють там, де це дозволяє безпекова ситуація.
Крім того, у Херсоні близько 10,5 тисячі споживачів залишаються без електрики через наслідки підриву Каховської ГЕС. Енергетики працюють над відновленням електропостачання, але ремонтні роботи сповільнені через обстріли.
Повідомляється також, що у Львівській області через негоду знеструмлено 119 населених пунктів у Львівській області та 12 населених пунктів у Івано-Франківській області. Ремонтні роботи із заживлення абонентів тривають.
Як повідомлялося, НЕК "Укренерго" 21 серпня залучала аварійну допомогу з Румунії та Польщі загальним обсягом 2000 МВт-годин через високий рівень споживання електроенергії у вечірні години.