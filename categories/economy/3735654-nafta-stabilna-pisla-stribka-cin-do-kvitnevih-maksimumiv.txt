Ціни на нафту стабільні на торгах у п'ятницю, 14 липня, але завершують тиждень зростанням.

Як передає Укрінформ, про це повідомляє enkorr.
Вартість вересневих ф'ючерсів на сорт Brent на лондонській біржі ICE Futures становить $81,4 за барель, що на $0,04 (0,05%) вище за ціну на закриття попередньої сесії. У четвер ці контракти подорожчали на $1,25 (1,6%), до $81,36 за барель.
Ціна ф'ючерсів на нафту WTI на серпень на електронних торгах Нью-Йоркської товарної біржі (NYMEX) зросла на $0,08 (0,1%), до $76,97 за барель. Напередодні вартість цих контрактів збільшилася на $1,14 (1,5%), до $76,89 за барель.
Як Brent, так і WTI завершили торги у четвер на максимумах з кінця квітня.
Підтримку ринку надає інформація про поступове скорочення видобутку на великому лівійському родовищі Ель-Шарара через протести. Крім того, джерела Bloomberg повідомляють про закриття нафтового терміналу в Нігерії через технічні проблеми.
Міжнародне енергетичне агентство (МЕА) очікує, що попит на нафту у 2023 році зросте на 2,23 млн барелів на добу (б/д) - до рекордних 102,1 млн б/д, йдеться в опублікованій у четвер доповіді. Водночас пропозиція на ринку, ймовірно, зменшиться у другій половині цього року внаслідок скорочення видобутку Саудівською Аравією та РФ.