Національний банк України заборонив Андрію Косогову набуття істотної участі в Альфа-банку (Київ) через внесення його до санкційного списку.

Як передає Укрінформ, про це повідомляє НБУ.
"Національний банк України заборонив набуття Косоговим Андрієм Миколайовичем істотної участі в акціонерному товаристві “Альфа-банк”. Відповідне рішення 27 жовтня 2022 року ухвалив Комітет з питань нагляду та регулювання діяльності банків, нагляду (оверсайту) платіжних систем з огляду, зокрема, на застосування до Косогова Андрія Миколайовича персональних спеціальних економічних та інших обмежувальних заходів (санкцій)", - йдеться у повідомленні.
Зазначається, що санкції на Косогова накладені відповідно до рішення РНБО від 19 жовтня 2022 року.
У Нацбанку нагадали, що у квітні цього року регулятор прийняв рішення визнати Косогова власником опосередкованої істотної участі в Альфа-банку в розмірі 40,9614% статутного капіталу. Косогов при цьому придбав частку в банку без отримання погодження НБУ та з порушенням вимог банківського законодавства України та нормативно-правових актів Національного банку.
Як повідомлялося, НБУ визнав ділову репутацію акціонерів "Альфа-банку Україна" – громадян рф, до яких застосовані міжнародні санкції, небездоганною та заборонив їм використовувати право голосу в банку.
Проти російського Альфа-банку запроваджені міжнародні санкції, які не стосуються АТ "Альфа-банк Україна".
За даними Нацбанку України, на 1 березня 2022 року за розміром загальних активів посідав 5-те місце (123,77 млрд грн) серед 69 банків, що діють у країні.