Механізм страхування воєнних ризиків має поширюватись як на іноземних, так і на внутрішніх інвесторів.

Як передає Укрінформ, про це сказала перший віцепрем’єр-міністр – міністр економіки України Юлія Свириденко під час виступу на Київському міжнародному економічному форумі (КМЕФ), повідомляє пресслужба міністерства.

"Ми всі розуміємо: відбудова відбуватиметься через архітектуру та інституції, які ми маємо створювати зараз. По-перше, через Фонд відновлення. Наші міжнародні партнери надаватимуть кошти на реалізацію проектів соціальної інфраструктури, дорожньої інфраструктури. По-друге, сьогодні йде мова про структуризацію фонду приватних інвестицій. Куди вкладатимуть кошти приватні інвестори і таким чином фінансуватимуть приватні інституції, які братимуть участь у відновленні", - зазначила Свириденко.
Вона підкреслила, що надважливим питанням з точки зору залучення інвестицій залишається страхування воєнних ризиків. Вже досягнуто домовленості на суму $30 млн з агенцією MIGA, що належить до групи Світового банку. Інвестори, придбавши поліс страхування, зможуть отримати до 90% відшкодування своїх потенційних збитків. Наразі в роботі два проекти: один – це іноземні інвестиції, другий – суто український проект.
"Коли кажемо про страхування воєнних ризиків, то хочемо, щоб воно було поширене й на українського інвестора. Тобто, йдеться про те, що український інвестор, який хоче вкладати під час війни, мав відповідне страхування ризиків", - зазначила Свириденко.
За її словами, вирішення питання страхування активізує процес залучення інвестицій. При тому, що й сьогодні інтерес інвесторів до України значний: вже зафіксовано понад 400 інвестиційних запитів на платформі Advantage Ukraine - як від потенційних інвесторів, так і пропозицій проектів у різних галузях.

Як повідомляв Укрінформ, Кабінет Міністрів ініціював механізм страхування воєнних ризиків для іноземних інвестицій. У межах пілотного проекту виділено 30 млн доларів.