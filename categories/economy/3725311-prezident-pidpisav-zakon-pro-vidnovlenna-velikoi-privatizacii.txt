Президент України Володимир Зеленський підписав закон, який допоможе покращити управлінську структуру Фонду держмайна, а також відновити велику приватизацію.

Про це повідомляє Укрінформ із посиланням на пресслужбу ФДМУ.
«‎Завдяки спільній роботі Президента, Верховної Ради та уряду ми відновлюємо велику приватизацію. Залучення приватних інвестицій у державні підприємства – це нові технології, модернізація економіки, розвиток інфраструктури та підвищення конкурентоспроможності нашої країни»‎, - зазначив очільник Фонду держмайна Рустем Умєров.
Підписаний закон дозволяє голові ФДМУ самостійно призначати та звільняти заступників, встановлює заборону займати посади керівників підприємств та членів наглядових рад підсанкційним особам та громадянам країн-агресорів. Також скасовується процедура погодження директорів підприємств, які перебувають в управлінні ФДМУ, з місцевою владою.
Крім цього, новий закон вносить зміни в роботу із підсанкційним майном: за рішенням ВАКС підсанкційне майно буде передаватися ФДМУ; Фонд буде самостійно приймати управлінські рішення щодо такого майна (приватизація, продаж, оренда чи управління); всі отримані кошти будуть направлятися до Фонду ліквідації наслідків збройної агресії.
Як повідомлялось, 30 травня Верховна Рада підтримала в цілому законопроєкт №8250. Документ направлений на врегулювання управлінських процесів всередині Фонду державного майна. Він дозволить створить єдиний підхід до системи добору кадрів і управління, а також цифровізує внутрішній документообіг та вдосконалить систему аналізу ризиків.
Фото: ОП