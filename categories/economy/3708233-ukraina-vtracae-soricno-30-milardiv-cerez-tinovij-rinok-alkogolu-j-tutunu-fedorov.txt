Через наявний тіньовий ринок алкогольних напоїв і тютюнових виробів Україна втрачає понад ₴30 мільярдів надходжень держбюджету щорічно.

Про це повідомив віцепрем’єр-міністр з інновацій, розвитку освіти, науки та технологій – міністр цифрової трансформації Михайло Федоров у колонці для Укрінформу.
«Зараз в Україні наявний тіньовий ринок алкогольних напоїв і тютюнових виробів. Кожну п’яту пачку сигарет і кожну третю пляшку алкоголю продають нелегально. Через це люди отримують підроблену та контрафактну продукцію. А країна втрачає понад 30 мільярдів гривень надходжень держбюджету щорічно», - зазначив Федоров.
Федоров наголосив, що міністерство разом із партнерами готує революційне рішення – усі операції з перевезення, зберігання, продажу кожної одиниці алкогольної та тютюнової продукції фіксуватимуться в е-системі. А на кожен товар наноситиметься DataMatrix-код, який можна просканувати через "Дію" та отримати необхідну інформацію про товар.
«Впровадження електронної системи зменшить обсяги нелегального ринку цих продуктів та на 15% збільшить надходження до бюджету від сплати акцизного податку», - додав він.
Як повідомлялося, Верховна Рада прийняла за основу законопроєкти 8286 та 8287. Їх ухвалення дасть старт упровадженню е-марки акцизного податку для алкогольних та тютюнових виробів, а також створенню електронної системи обігу цієї продукції.