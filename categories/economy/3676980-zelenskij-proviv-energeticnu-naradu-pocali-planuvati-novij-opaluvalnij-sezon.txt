Президент України Володимир Зеленський провів енергетичну нараду, під час якої обговорили загрози для енергосистеми, визначили поточні завдання і почали планування нового опалювального сезону.

Як передає Укрінформ, про це розповів Глава Української держави у своєму вечірньому відеозверненні.
"Сьогодні провів енергетичну нараду. Взяли участь усі, від кого залежить стабільність роботи нашої енергосистеми. Це була тривала нарада – три години... Ми зафіксували поточні завдання – щоб нормально завершити цей опалювальний сезон. І ми вже почали готуватись до наступного сезону – кожен з учасників наради отримав свою частину роботи щодо цього. Бачимо ризики – знайдемо реагування", - сказав Президент.

Відео: ОП
За його словами, в нараді взяли участь керівники енергетичних компаній - Нафтогазу, Енергоатому, Укренерго, Укргідроенерго, а також члени уряду, Офіс Президента, голова профільного комітету ВР, військові та розвідка.
"Цю зиму пройдено. Вона була дуже складною, і цю складність відчув без перебільшення кожен українець. Але все ж ми змогли забезпечити Україну енергією і теплом. Так, загроза для енергосистеми зберігається. Але й робота заради енергосистеми триває", - наголосив Зеленський.
Як повідомляв Укрінформ, за даними Укренерго, дефіцит потужності в енергосистемі України відсутній 18 днів і наразі не прогнозується.
Фото: ОП