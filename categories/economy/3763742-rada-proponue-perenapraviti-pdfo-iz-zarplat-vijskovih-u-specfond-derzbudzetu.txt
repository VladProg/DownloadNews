Верховна Рада підтримала у першому читанні проєкт закону "Про внесення змін до розділу VI Бюджетного кодексу України щодо забезпечення підтримки обороноздатності держави та розвитку оборонно-промислового комплексу України".

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
За відповідний законопроєкт проголосувало 236 народних депутатів.
"Парламент підтримав урядовий законопроєкт про зміни у Кодекс №10037 у першому читанні. Поки без змін по тексту (тобто з 1 жовтня і всі 100% військового ПДФО і з нового року весь дорожній фонд у загальний бюджет). Але начебто до другого читання мають бути зміни у бік місцевого", - йдеться в повідомленні.
За словами Железняка, розгляд в цілому планується в жовтні.
Прем'єр-міністр Денис Шмигаль відзначив рішення Верховної Ради.
"Верховна Рада сьогодні підтримала важливі для країни законопроєкти:



Відновлення електронного декларування з поправкою Президента про негайне відкриття публічного доступу до декларацій.
Урядовий законопроєкт про зміни до бюджетного кодексу в частині військового ПДФО (І читання)
Зміни до бюджету про виділення додаткових 328,5 млрд грн на сектор безпеки й оборони та вирішення першочергових питань (І читання)


Вдячний парламентарям. Це дозволить Україні надалі зміцнювати обороноздатність та виконувати свої зобов’язання перед міжнародними партнерами", - зазначив він.
Як повідомлялось, Верховна Рада підтримала у першому читанні проєкт Закону України про внесення змін до Закону України «Про Державний бюджет України на 2023 рік» щодо фінансового забезпечення сектору безпеки і оборони та вирішення першочергових питань.