Уряд розраховує за рахунок конфіскованих російських активів, зокрема Міжнародного резервного банку (раніше Сбербанк) та Промінвестбанку (ПІБ), відновити житло для українців, зруйноване внаслідок воєнних дій.

Про це Прем‘єр-міністр України Денис Шмигаль повідомив під час пресконференції в Києві, передає кореспондент Укрінформу.
«Поки що ми розраховуємо на конфіскацію російських активів, зокрема заморожених, задля того, щоб за рахунок цих ресурсів держава могла компенсувати відновлення житла, зруйнованого внаслідок російської агресії. Для нас це пріоритет №1», - зазначив Шмигаль.
Глава уряду уточнив, що перша хвиля відновлення зруйнованих помешкань передбачається за рахунок конфіскованих активів Міжнародного резервного банку (раніше Сбербанк) та Промінвестбанку (ПІБ) – 15,8 млрд грн.
«Ми чітко розуміємо, що в нас є відповідальність перед українцями. Будемо це виконувати», - додав український Прем’єр.
Як повідомлялося, Верховна Рада 12 травня ухвалила закон, що передбачає примусове вилучення в Україні таких прав власності рф та її резидентів, як 99,772644% акцій Промінвестбанку(ПІБ, Київ), що належать держкорпорації розвитку «ВЭБ.рф», та 100% акцій Міжнародного резервного банку (МР Банк, раніше – Сбербанк, Київ).
Наразі Фонд гарантування вкладів фізичних осіб продає два нежитлових будинки у Києві, що перебувають на балансі ПАТ «Промінвестбанк».