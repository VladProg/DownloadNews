У межах «зернової ініціативи» 11 листопада з портів «Одеса», «Чорноморськ» та «Південний» вийшло 4 судна з українською агропродукцією.

Як передає Укрінформ, про це повідомляє пресслужба Міністерства інфраструктури України у Фейсбуці.
«Зернова ініціатива»: з портів «Одеса», «Чорноморськ» та «Південний» вийшло 4 судна із 120 тис. тонн агропродукції до країн Азії та Європи», - йдеться у повідомленні.
Зазначається, що наразі в портах Одеської області обробляється 25 суден. На них завантажують 741 тис. т української агропродукції. Вчора порти Великої Одеси прийняли під завантаження 4 судна з 148 тис. т агропродукції.
По «зерновому коридору» наразі рухається 7 суден під завантаження 198,2 тис. т агропродукції. Зокрема, балкери вивезуть 40 тис. т пшениці для Єфіопії (BUZBURUN M) та 40 тис. т для Ємену та Афганістану (GOKOVA M).
Від початку дії «зернової ініціативи» з Одеських портів вийшло 442 судна, які експортували 10,3 млн т українського продовольства до країн Азії, Європи та Африки.
Як повідомляв Укрінформ, у Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гутерреш підписали Ініціативу про безпечне транспортування зерна та продуктів харчування з портів «Одеса», «Чорноморськ» та «Південний», яка діятиме до 22 листопада.
Перше судно з українським продовольством вийшло з порту Одеси 1 серпня.
Про вихід з ініціативи 29 жовтня заявила рф, проте попри цю заяву рух суден «зерновим коридором» було продовжено. У середу, 2 листопада, було оголошено про повернення росії до ініціативи.
Фото: Мінінфраструктури