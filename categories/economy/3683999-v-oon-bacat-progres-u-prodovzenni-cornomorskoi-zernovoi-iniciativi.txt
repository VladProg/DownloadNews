Заступник Генсека ООН з гуманітарних питань Мартін Гріффітс відзначає значний прогрес у продовженні зернової угоди, хоча «перешкоди залишаються».

Як передає власний кореспондент Укрінформу у Нью-Йорку, про це він сказав на засіданні Ради Безпеки ООН у п’ятницю, на якому обговорюються гуманітарні наслідки російської війни проти України.
«Зараз ООН під керівництвом Генерального секретаря докладає всіх зусиль, щоб Чорноморська зернова ініціатива була продовжена. Ми справді досягли значного прогресу, але перешкоди залишаються. Цього тижня ми продовжуємо тісно взаємодіяти з усіма сторонами», – зазначив він.
За його словами, війна має «дуже серйозні наслідки для глобальної продовольчої безпеки», оскільки Всесвітня продовольча програма ООН щорічно постачає з України більшу частину пшениці для глобального гуманітарного реагування.
Підписання зернових угод, зазначив він, стало важливим кроком у боротьбі з глобальною нестачею продовольства, особливо в країнах, що розвиваються: «ринки заспокоїлися», а світові ціни на продовольство продовжують падати. Гріффітс нагадав, що в рамках Чорноморської зернової ініціативи з України було вивезені майже 25 млн тонн харчових продуктів.
Завдяки угодам із серпня Всесвітня продовольча програма доставила понад пів мільйона тонн пшениці для підтримки гуманітарних операцій в Афганістані, Ефіопії, Кенії, Сомалі та Ємені.
Гріффітс зазначив, що гуманітарної допомоги у світі потребують майже 347 млн осіб у 69 країнах.
В Україні через російське вторгнення «двоє з п'яти осіб потребують допомоги, щоб вижити», сказав він.
Як повідомлялося, 22 липня 2022 року у Стамбулі Україна, Туреччина та ООН підписали угоду про розблокування портів та вивезення українського зерна. Таку саму угоду з ООН і Туреччиною підписала росія.
17 листопада угоду продовжили на чотири місяці – до 18 березня 2023 року.