Митниці Державної митної служби України за січень - серпень 2022 року виявили порушень митних правил на суму 2,2 млрд грн.

Як передає Укрінформ, про це повідомляє пресслужба Держмитслужби у Фейсбуці.
"Протягом січня - серпня 2022 року митниці Державної митної служби України виявили 7 793 порушення митних правил на суму 2,2 млрд грн", - ідеться в повідомленні.
Зазначається, що за цей час було вилучено предметів правопорушень більш як на 495 млн грн. Зокрема: промислових товарів - на 316,8 млн грн, продовольчих товарів та сільгосппродукції - на суму понад 16 млн грн, валюти - на 127 млн грн і транспортних засобів - майже на 35 млн грн.

Безпосередньо митницями розглянуто 7 851 справу про порушення митних правил. Застосовано адміністративне стягнення у вигляді штрафу на суму майже 324 млн грн.
На розгляд до суду митниці передали 4 033 справи про порушення митних правил на суму 2,4 млрд грн. За результатами розгляду справ судами накладено стягнень (конфіскація товарів та штрафи) більш як на 1,1 млрд гривень.
Як повідомляв Укрінформ, митниці Державної митної служби України за січень - червень 2022 року виявили 6,4 тис. порушень митних правил на 1,9 млрд грн.