Прем’єр-міністр Денис Шмигаль обговорив із новопризначеним главою МЗС Великої Британії Девідом Кемероном підтримку українського експорту та питання конфіскації заморожених російських активів на потреби відновлення України.

Як передає Укрінформ, про це ідеться в дописі глави уряду в Телеграмі.
«Радий вітати в Києві нового очільника МЗС Великої Британії Девіда Кемерона. Перший міжнародний візит на посаді саме в Україну свідчить про високий та беззаперечний рівень підтримки з боку британського уряду», – зазначив Шмигаль.

За його словами, на зустрічі сторони торкнулися тем військової, фінансової, санкційної підтримки.
«Окрема увага – питанню конфіскації заморожених російських активів на потреби відновлення України. Обговорили також підтримку українського експорту. Зокрема, страхування воєнних ризиків. Символічно, що саме з британськими компаніями уряд України створив новий механізм страхування суден. Розраховуємо на розвиток співпраці в цьому напрямку», – додав Шмигаль.
Прем’єр-міністр також подякував Великій Британії за тренування українських військових.
«Покладаємося на подальшу підтримку нашої країни на шляху до НАТО», – додав очільник українського уряду.
Як повідомлялося, Президент Володимир Зеленський провів зустріч із новопризначеним державним секретарем у закордонних справах, справах Співдружності націй та розвитку Сполученого Королівства Великої Британії і Північної Ірландії Девідом Кемероном, обговорили посилення ППО України, "зерновий коридор" та реалізацію Формули миру.
Фото: Денис Шмигаль / Фейсбук