Фонд гарантування вкладів фізичних осіб забезпечив перерахування до спеціального фонду державного бюджету коштів в еквіваленті 17 млрд грн з рахунків Промінвестбанку та Міжнародного резервного банку (колишній Сбербанк росії).

Як передає Укрінформ, про це повідомляє пресслужба Фонду гарантування.
Зазначається, що Фонд гарантування вкладів фізичних осіб забезпечив перерахування до спеціального фонду державного бюджету коштів в еквіваленті 17 млрд грн з рахунків ПАТ «Акціонерний комерційний промислово-інвестиційний банк» та АТ «Міжнародний резервний банк» (далі – «Промінвестбанк» та «МР Банк»), що ліквідуються. У Фонді уточнили, що йдеться про 3,169 млрд грн, 4,672 млн євро, 372,272 млн доларів США, 53,3 тис. фунтів стерлінгів, 917,4 тис. швейцарських франків та 43,9 тис. злотих.
Виконавча дирекція Фонду гарантування прийняла таке рішення на виконання рішення РНБО «Про примусове вилучення в Україні об’єктів права власності російської федерації та її резидентів» та розпорядження Кабінету Міністрів від 13 вересня.
Як повідомлялось, Фонд розпочав ліквідацію Промінвестбанку та МР Банку 25 лютого на підставі рішень правління Національного банку України про відкликання банківських ліцензій та ліквідацію і відповідних рішень виконавчої дирекції Фонду.
Рішення РНБО «Про примусове вилучення в Україні об’єктів права власності російської федерації та її резидентів» було введено в дію указом Президента України від 11 травня 2022 року.