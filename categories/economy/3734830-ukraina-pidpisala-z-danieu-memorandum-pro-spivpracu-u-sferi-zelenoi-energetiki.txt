Україна підписала з Данією меморандум про співробітництво у сфері відновлюваних джерел енергії, зокрема вітрової енергетики.

Як передає Укрінформ, про це заявив міністр енергетики Герман Галущенко під час зустрічі з послом Данії в Україні Олє Егбергом Міккельсеном.
«Ми підписували меморандум онлайн. Він передбачає співробітності в сфері відновлюваних джерел енергії, зокрема в сфері вітрової електроенергетики. Данія, насправді, є одним із світових лідерів у цій галузі, і цей досвід ми зможемо використати при відбудові нашої енергосистеми», – сказав Галущенко.
У ході зустрічі сторони обговорили поточну короткострокову підтримку Данії для України, розширення співпраці за рахунок нового проєкту з офшорної вітрогенерації, а також шляхи зміцнення співробітництва надалі. Програма енергетичного партнерства між Україною і Данією (УДЕПП) існує вже майже десять років, незабаром буде затверджено чергову робочу програму на наступний період.
Як повідомлялося, Данія започаткувала міжурядову енергетичну співпрацю з Україною в 2014 році. Відтоді програма значно змінилася. російське вторгнення в лютому 2022 року змусило дещо призупинити співпрацю.
З початку повномасштабної війни Україні було надано короткострокову технічну допомогу через місцевий офіс підтримки, а також передано кілька великих партій енергетичного обладнання. Крім того, через УДЕПП було спрямовано 4 млн данських крон як початковий капітал, щоб підтримати ініціативу Енергетичного Співтовариства та сприяти подальшій стійкій роботі фонду.