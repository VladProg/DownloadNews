Європейська комісія пропонує заборонити продаж танкерів для перевезення сирої нафти і нафтопродуктів до Росії, щоб запобігти обходу Москвою західних санкцій щодо російської нафти за допомогою тіньового флоту.

Про це пише Reuters з посиланням на документ Єврокомісії, передає Укрінформ.
Пропозиція, яку в п'ятницю обговорювали посли урядів країн ЄС, також передбачає, що продаж танкерів третім країнам має містити зобов’язання про те, що судна не можуть бути перепродані Росії або використані для перевезення російської нафти та нафтопродуктів, які не підпадають під західні цінові обмеження - у випадку з сирою нафтою в 60 доларів за барель.
У пропозиції комісії, з яким ознайомилось видання, йдеться про те, що "механізм обмеження ціни спиратиметься на процес атестації, який дозволяє операторам у ланцюжку постачання російської нафти морським транспортом продемонструвати, що вона була придбана за ціною, не вищою за граничну".
Також для подальшої підтримки впровадження та дотримання цього механізму, "пропозиція передбачає вимогу, щоб сертифікати також включали деталізовані допоміжні витрати, такі як страхування та фрахт".
У документі зазначається, що ця інформація повинна поширюватися по всьому ланцюгу постачання з відповідним перехідним періодом.
Як повідомляв Укрінформ, високий представник ЄС разом із Єврокомісією представили пропозиції щодо застосування проти Росії дванадцятого пакету санкцій.
Також депутати Європейського парламенту ухвалили резолюцію, яка вимагає введення більш жорсткого контролю за дотриманням санкцій ЄС проти Російської Федерації, що були введені у відповідь на її агресію проти України.