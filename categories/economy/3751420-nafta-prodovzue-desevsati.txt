Ціни на нафту у вівторок, 22 серпня, трохи опускаються після зниження напередодні.

Як передає Укрінформ, про це повідомляє enkorr.
Жовтневі ф'ючерси на Brent дешевшали на лондонській біржі ICE Futures на 12 центів (0,14%), до $84,34 за барель. У понеділок Brent здешевшала на $0,34 (0,4%) – до $84,46 за барель.
Вересневі ф'ючерси на WTI дешевшали на Нью-Йоркській товарній біржі на 2 центи (0,02%), до $80,7 за барель. За підсумками минулої сесії контракт здешевшав на $0,53 (0,7%) – до $80,72 за барель.
Негативними чинниками для ринку останніми днями є побоювання з приводу повільного зростання китайської економіки й зміцнення курсу долара на очікуваннях нових підвищень ставки Федрезерву.
«Загалом попит і ціни на нафту стримуються за рахунок уповільнення зростання світової економіки й глобальної рецесії в обробному секторі», – зазначив президент Prestige Economics Джейсон Шенкер.
Прогнози ОПЕК, як і раніше, передбачають зростання попиту на нафту у світі більш ніж на 2% у 2023 - 2024 роках, зазначив Шенкер. Крім того, дані Міненерго США вказують на зниження запасів сировини у річному вираженні.