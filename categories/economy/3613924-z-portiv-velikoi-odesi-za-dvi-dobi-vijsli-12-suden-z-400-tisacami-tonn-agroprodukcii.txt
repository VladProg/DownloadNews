Протягом двох останніх діб із портів «Одеса», «Чорноморськ» та «Південний» вийшли 12 суден з 400 тис. тонн агропродукції для країн Африки, Азії та Європи.

Про це повідомляє Укрінформ із посиланням на пресслужбу Міністерства інфраструктури у Фейсбуці.
«За останні дві доби з портів Великої Одеси вийшло 12 суден з 400 тисячами тонн агропродукції для країн Африки, Азії та Європи. Серед них - балкери StavroS та Cebihan, які доставлять 55 тисяч тонн української пшениці до Оману. Також 55 тисяч тонн ідуть до Ємену, мешканці якого знаходяться на межі голоду. До Лівії 25 тисяч тонн зерна забрав балкер East wind 1», - ідеться в повідомленні.
Зазначається, що за два дні порти Великої Одеси прийняли під завантаження 8 суден сукупною вантажомісткістю 200 тис. тонн. «Зерновим коридором» наразі в напрямку України рухаються 6 суден для завантаження 317 тис. тонн агропродукції.
Загалом із 1 вересня з портів Великої Одеси вийшло 456 суден, які вивезли 10,7 млн тонн українського продовольства до країн Азії, Європи та Африки.
Як повідомляв Укрінформ, Україна хоче розширити угоду про експорт через Чорноморську зернову ініціативу, включивши до неї більше портів і товарів.
Фото: Мінінфраструктури