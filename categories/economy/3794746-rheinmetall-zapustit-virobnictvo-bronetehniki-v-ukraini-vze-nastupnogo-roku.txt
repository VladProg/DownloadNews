Німецький виробник зброї Rheinmetall планує побудувати перші зразки бронетехніки в Україні вже у 2024 році.

Як передає Укрінформ, про це виданню WirtschaftsWoche повідомив генеральний директор компанії Армін Паппергер.
За його словами, спочатку вироблятимуться колісні бронетранспортери Fuchs та бойові машини піхоти Lynx. Відповідний контракт з Україною має бути підписаний на початку наступного року.
«Після підписання контракту ми хочемо, щоб перша колісна машина була готова в Україні приблизно через шість-сім місяців, а перший Lynx – через дванадцять-тринадцять місяців», – сказав Паппергер.
Таким чином, виробництво Fuchs в Україні стане можливим з кінця літа 2024-го, а Lynx може з'явитися вже влітку 2025 року.
Водночас гендиректор зазначив, що новозбудована бронетехніка надходитиме в Україну значно раніше.
«Перші десять машин Lynx уже виготовляються в рамках спільного виробництва між нами й Україною тут, у Німеччині, та в Угорщині, – сказав він. – Після етапу нарощування виробництва ми зможемо швидко виготовити значну кількість цих машин повністю в Україні».
Уряд Німеччини дав зрозуміти, що надасть дозвіл на експорт, необхідний для виробництва.
Rheinmetall є найбільшим партнером України в оборонній промисловості. У 2022 році компанія отримала замовлень на суму близько 900 млн євро, а у 2023-му їхній обсяг зріс до близько 2,5 млрд євро.
«І він, безумовно, збільшиться наступного року», – прогнозує Паппергер. Серійне виробництво Lynx уже ведеться в Угорщині. Бронемашини обслуговуватимуться в Україні – техперсонал пройшов відповідну підготовку в Німеччині.
Як зазначає видання, гендиректор не переймається безпекою заводів Rheinmetall Ukraine.
«Ми не будуємо нових заводів, а будемо орендувати наявні потужності, модернізувати їх, а потім експлуатувати, – пояснив Паппергер. – І вони, здається, досить добре захищені».
Принаймні так показав досвід останніх двох років війни, додав він.
Як повідомлялося, Rheinmetall та «Українська оборонна промисловість» утворили спільне підприємство, яке було зареєстровано 18 жовтня. Нове ТОВ здійснюватиме обслуговування та ремонт техніки, поставленої партнерами України. Також на цьому підприємстві проходитиме локалізація виробництва провідних зразків техніки Rheinmetall AG.