Кабінет Міністрів 25 квітня ухвалив рішення про внесення на розгляд РНБО пропозицій щодо застосування секторальних санкцій до Ісламської Республіки Іран.

Як передає Укрінформ, про це повідомляє пресслужба Міністерства економіки
«Даємо старт секторальним санкціям проти Ірану. Попередні обмеження, запроваджені Україною та нашими партнерами щодо осіб та компаній, безпосередньо причетних до постачання зброї росії, на жаль, не були сприйняті як серйозне попередження. Що ж, ми посилимо наші аргументи. Також працюватимемо над тим, щоб до таких жорстких рішень долучилося якомога більше країн світу», - зазначила перший віцепрем’єр-міністр – міністр економіки Юлія Свириденко.
Відповідно до пропозицій уряду, санкції запроваджуються строком на 50 років та містять: запобігання виведенню капіталів резидентами Ірану за межі України, заборону передання резидентам Ірану технологій, прав на об’єкти права інтелектуальної власності, заборону здійснення інвестицій в Іран та до/на користь резидентів країни, зупинення обслуговування електронних платіжних засобів (зокрема, переказів, здійснення розрахунків та видачі готівки), емітованих резидентами Ірану, тощо.
Запропоновані урядом санкції стануть чинними після ухвалення відповідного рішення Радою національної безпеки та оборони, введення його в дію Президентом України та затвердження постановою Верховної Ради України.
Як повідомлялося, уряд США оголосив про запровадження санкцій проти компаній та осіб в Ірані й Туреччині, причетних до іранських програм виготовлення БпЛА, а також іншого озброєння, включно з балістичними ракетами. Велика Британія 24 квітня оголосила про подальші санкції проти посадових осіб іранського режиму, які відповідальні за порушення прав людини, включно з Корпусом вартових ісламської революції.