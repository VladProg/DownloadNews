росіяни посилили тиск на працівників Запорізькаї атомної електростанції (ЗАЕС); укласти контракти з росатомом їх закликають топменеджери корпорації.

Як передає Укрінформ, про це повідомляє НАЕК "Енергоатом" у Телеграмі.
"Окупанти не полишають спроб примусити працівників Запорізької АЕС підписати контракти з росатомом та вигадують усе нові засоби схилити людей до співпраці. Наразі загарбники почали тиснути на персонал з подвоєною силою, залучивши до агітації важковиків із топменеджменту російської держкорпорації", - зазначається у повідомленні.
Йдеться про першого заступника гендиректора з операційного управління росатома андрія петрова та першого заступника голови росенергоатома олександра шутікова. За даними Енергоатома, 26 жовтня шутіков особисто, а петров - у форматі відеозвернення почали «обробляти» український колектив окупованої росіянами ЗАЕС.
"Задля кращого результату агітації всіх працівників станції зібрали та виголосили їм звернення, основна ідея якого полягала в необхідності та доцільності переходу до складу росатома", - повідомляє Енергоатом.
Зазначається, що ця спроба примусити персонал ЗАЕС працювати на росатом зазнала так само невдачі, як і всі попередні.
Як повідомляв Укрінформ, ЗАЕС, найбільша атомна станція в Європі, з 4 березня захоплена російськими військовими. Відтоді загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення зовнішнього живлення станції і звинувачуючи в цьому ЗСУ.
Крім того, загарбники викрадають і катують працівників ЗАЕС. Президент НАЕК «Енергоатом» Петро Котін заявив, що близько 50 співробітників Запорізької АЕС наразі перебувають у російському полоні.