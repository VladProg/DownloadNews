Національний банк та делегація Європейського банку реконструкції та розвитку обговорили результати оцінки стійкості банківської системи і траснсформацію небанківського сектору.

Як передає Укрінформ, про це повідомляє пресслужба НБУ у Фейсбуці за підсумками зустрічі голови Національного банку Андрія Пишного та першого заступника голови НБУ Катерини Рожкової з делегацією Європейського банку реконструкції та розвитку.
Керуючий директор у секторі фінансових установ Франсіс Маліж та керуючий директор у країнах Східної Європи та Кавказу Маттео Патроне представили свого колегу Артура Погосяна, який нещодавно обійняв посаду заступника голови ЄБРР в Україні в секторі фінансових установ.
"Учасники зустрічі обговорили низку питань, серед них: стан фінансового сектору України, поточні результати оцінки стійкості банківської системи, трансформація небанківського сектору, створення механізму страхування воєнно-політичних ризиків, нові напрями співпраці, зокрема з побудови інклюзивної банківської системи", - йдеться в повідомленні.
У квітні НБУ розпочав самостійне проведення оцінки стійкості банківської системи. Наразі оцінку якості активів пройшли вже 12 банків із 20 запланованих.
"Поки що ніяких несподіванок, оцінки втрат близькі до очікувань", – підкреслив Пишний.
За результатами цьогорічної оцінки стійкості буде підготовлено концепцію відновлення капіталу банківського сектору. Щойно дозволятиме безпекова ситуація у 2024 році, НБУ проведе оцінку вже за участю незалежних експертів за підтримки ЄБРР.
Представники Європейського банку реконструкції та розвитку торкнулися теми реінтеграції ветеранів війни та ролі банківської системи в цьому процесі.
У свою чергу, голова НБУ зазначив, що банки мають формувати міцну взаємодію з ветеранською спільнотою та зробити частиною своєї місії побудову інклюзивної фінансової системи. Він розповів про вже існуючі напрацювання в цьому напрямку, озвучив варіанти можливих рішень та подякував колегам з ЄБРР за ініціативу в питаннях фінансової інклюзії.
Обговорювалися й такі питання, як оновлення стратегії розвитку державних банків, формування й робота наглядових рад держбанків, а також страхування воєнно-політичних ризиків.
З останнього питання Національний банк комунікує з міжнародними партнерами, зокрема зі Світовим банком. Вже сформована певна модель механізму страхування ВПР, яку НБУ готується презентувати іншим державним органам для обговорення.
Як повідомлялось, Європейський банк реконструкції та розвитку (ЄБРР) досяг своєї мети інвестувати 3 млрд євро у реальний сектор економіки України протягом 2022 - 2023 років з метою обмеження негативного впливу війни, розв’язаної Росією.
Фото: Фейсбук/Нацбанк