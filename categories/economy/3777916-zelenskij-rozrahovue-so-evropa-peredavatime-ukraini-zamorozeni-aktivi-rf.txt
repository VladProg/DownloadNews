Президент Володимир Зеленський відзначив крок Бельгії, яка першою в Європі ухвалила рішення про використання заморожених активів Російської Федерації для компенсації Україні завданої внаслідок бойових дій шкоди.

Під онлайн-виступу на засіданні колегії Європейської комісії він висловив очікування, що це рішення масштабується на рівень усього Європейського континенту, повідомляє кореспондент Укрінформу.
"Я хочу відзначити досвід Бельгії – держави, яка зробила перший у Європі крок у використанні заморожених російських активів для компенсації шкоди від російської ж агресії. Буде справедливо, якщо таке рішення буде масштабоване на рівень усього континенту. І варто зробити наступні логічні кроки, зокрема конфіскацію активів агресора. Це має бути правилом Європи для світу: агресор сплачує найбільшу ціну за порушення миру", – сказав глава Української держави.
Водночас Зеленський наголосив на важливості продовжувати робити дієвим санкційний тиск на Російську Федерацію за її агресію проти України.
"Те, як зараз працюють санкції вільного світу, – це взірець, як можна буде тиснути на інших руйнівників миру. Кожна впроваджена санкція має бути ефективною на 100%. І так само це стосується тиску на посередників, які допомагають Росії обходити санкційний режим", – підкреслив Президент України.
Як повідомлялося, Бельгія створила спеціальний фонд для підтримки України обсягом 1,7 млрд євро, який наповнюють з оподаткування заморожених в країні російських активів.
Фото: ОП