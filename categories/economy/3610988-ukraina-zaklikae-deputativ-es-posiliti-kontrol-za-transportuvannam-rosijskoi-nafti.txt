Необхідно посилити контроль за перевезенням російської нафти, адже низка компаній, незважаючи на обмеження, накладені Євросоюзом, продовжують її транспортувати.

Про це заявив голова Комітету з питань економічного розвитку Дмитро Наталуха під час засідання Комітету Європейського парламенту з економічних та валютних питань (ECON), передає Укрінформ з посилання на сайт парламенту.
«Потрібно посилити контроль за транспортуванням російської нафти. Це необхідно, оскільки ціла низка компаній, насамперед грецьких, незважаючи на обмеження, накладені Євросоюзом, продовжують її транспортувати. Мова йде у тому числі про компанію Minerva Marine Inc., власники якої нещодавно внесені НАЗК до списку «Міжнародних спонсорів війни» за систематичну допомогу в обході санкцій», - йдеться в повідомленні.
Депутат наголосив на необхідності ухвалення нового дев’ятого санаційного пакету, щоб росія та її економіка мали менше можливостей для воєнних дій. Зокрема, увести санкції проти всіх членів політичних партій Держдуми, які підтримують агресію проти України.
За результатами зустрічі депутати Європарламенту пообіцяли опрацювати надані пропозиції. Окремо вони наголосити на планах досягнути більшої прозорості прав власності, щоб унеможливити приховування активів росіянами.
Як повідомлялось, Україна закликає США запровадити санкції проти російської металургії та включити українську руду й інші продукти в західний ланцюг поставок, замінивши на ринках росію.