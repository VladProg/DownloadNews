Інвестиції в нергетику, сільськогосподарське виробництво та переробну промисловість, а також страхування воєнних ризиків сприятиме економічному відновленню України.

Про це розповів заступник міністра економіки України Володимир Кузьо під час онлайн-презентації програми страхування інвестиційних ризиків для французького бізнесу, повідомляє пресслужба Мінекономіки, передає Укрінформ.
"Завдяки нашим міжнародним партнерам та локальному бізнесу, українська економіка залишилася стійкою і почала відновлюватися вже цього року, попри повномасштабну війну. Відбудова України – це глобальний проєкт, який потребує величезних ресурсів, і який водночас відкриває багато можливостей, особливо для приватного сектору. Саме приватні інвестори прямо чи опосередковано сприятимуть економічному відновленню України", - зазначив урядовець.
Він додав, що завдяки тісній співпраці з декількома міжнародними фінансовими установами, такими як ЄБРР, ЄІБ та IFC, а також експортно-кредитними агентствами, пряме фінансування та гарантії підтримки експорту стануть доступними для місцевих та іноземних приватних компаній.
«З боку уряду мета полягає в тому, щоб розблокувати потік приватних інвестицій, необхідних для підтримки економіки України під час війни та підтримки швидкого відновлення і довгострокової реконструкції України. Страхування воєнних ризиків відіграє в цьому вирішальну роль. Цінуємо участь BPIFrance у запровадженні страхування інвестиційних ризиків французьким компаніям», – сказав Кузьо.
Як повідомлялось, у вересні 2022 року за підтримки Президента України було створено ініціативу із залучення інвестицій Advantage Ukraine. Проектна команда інвестиційної платформи працює за підтримки Програми USAID «Конкурентоспроможна економіка України», надаючи професійні консультації потенційним інвесторам та аналітичну підтримку вітчизняним компаніям, котрі прагнуть залучити акціонерний або борговий капітал, подати проекти для страхування політичних ризиків.