Міністр фінансів США Джанет Єллен у п’ятницю зустрілася зі своїм німецьким колегою Крістіаном Лінднером та обговорила протидію ухиленню росії від санкцій Заходу, накладених на неї через розв`язання війни в Україні.

Про це повідомило міністерство фінансів США, передає Укрінформ з посиланням на Reuters.
Зазначається, що Єллен і Лінднер зустрілися в кулуарах зустрічі міністрів фінансів та глав нацбанків держав-членів G7 у японському місті Ніігата, де офіційні особи США закликали подвоїти підтримку України.
«Міністр Єллен висловила вдячність за тісну координацію Німеччини щодо реалізації санкцій проти росії та обговорила важливість узгодження зусиль для протидії ухиленню від санкцій», — йдеться в заяві американського фінансового відомства.
Сполучені Штати та широка коаліція інших країн надали значну економічну, безпекову та гуманітарну допомогу Україні, водночас використовуючи санкції та експортний контроль, щоб завдати росії великих економічних витрат за її розв`язання війни.
Єллен заявила журналістам, що введені обмеження «систематично приводили до деградації військово-промислового комплексу росії та допомогли зменшити доходи, які росія може використовувати для фінансування своєї війни». За її словами, Вашингтон і коаліція цього року були зосереджені на протидії зусиллям росії уникнути цих санкцій.
Під час зустрічі з Лінднером Єллен також наголосила на важливості побудови чистого, безпечного та стійкого глобального ланцюга постачання енергії та підтвердила спільну відданість міцному партнерству у сфері глобальної податкової співпраці, повідомив мінфін США.
Як повідомлялось, 11-13 травня у японському місті Ніігата проходить зустріч міністрів фінансів та глав нацбанків держав-членів G7.