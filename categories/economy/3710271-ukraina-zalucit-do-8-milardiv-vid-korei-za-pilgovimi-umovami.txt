Між Україною і Південною Кореєю підписано міжурядову Попередню угоду щодо кредитів від Фонду економічного розвитку і співробітництва (EDCF), спеціального підрозділу Корейського експортно-імпортного банку.

Про це повідомляє Міністерство економіки України, передає Укрінформ.
Як зазначається, підписання документа відбулося в межах конференції «Азійське лідерство» під час візиту української делегації до Республіки Корея. Від України участь у церемонії взяла перший віцепрем’єр-міністр – міністр економіки Юлія Свириденко.
За її словами, Україна включена до переліку пріоритетних країн двостороннього співробітництва з Республікою Корея в межах програми Офіційної допомоги розвитку (ODA).
«Можливість отримання першого траншу від EDCF в розмірі до $300 млн. з'явиться вже в 2023 протягом 3-4 місяців з моменту підписання другого етапу угоди, що очікується за місяць від сьогоднішньої надзвичайно важливої події. Наступний транш до $3 млрд стане доступним в 2024 році з поступовим збільшенням ліміту до $8 млрд у міру наповнення пайплайну проєктів. Україна також зможе використовувати корейські потужності та досвід для повоєнної відбудови зруйнованої інфраструктури, промислових і цивільних об’єктів», - наголосила Свириденко.
Зазначається, що кошти будуть залучені на довгостроковий період під мінімальні відсотки: термін кредиту може становити до 40 років під 0,15% річних із відстрочкою повернення тіла кредиту на 10 років. Позики надаватимуться Експортно-імпортним банком Кореї в межах фонду EDCF.
У Мінекономіки наголосили, що завершення роботи над цією угодою є важливим етапом, який дозволяє вже зараз розпочати роботу над окремими проєктами.
«Ми сподіваємося, що в найближчі тижні усі формальності будуть завершені і ми зможемо представити бізнес-спільнотам наших країн перші проєкти, які зможуть фінансуватися Фондом», - зауважила Свириденко.
Для залучення фінансування конкретних проєктів будуть укладатися окремі кредитні договори. Зі свого боку уряд Кореї може надавати гранти та технічну допомогу для підготовки та оцінки проєктів.
Крім того, планується відкриття офісу EDCF в Україні.
«Реалізація угоди відкриє нові можливості для співпраці бізнесу обох країн. Ми розраховуємо на активну участь корейського бізнесу у повоєнному відновленні нашої країни, а сьогоднішнє підписання дозволить залучити значні інвестиції з Південної Кореї для розміщення в Україні нових технологічних виробництв в стратегічно важливих галузях у партнерстві з глобальними корейськими корпораціями» - підкреслила Свириденко.
Фонд співробітництва в економічному розвитку (EDCF) заснований урядом Республіки Корея 1 червня 1987 року з метою сприяння економічному співробітництву між Кореєю та країнами, що розвиваються. Фонд надає фінансову підтримку країнам-партнерам для їх промислового розвитку та економічної стабільності.
Як повідомлялося, дружина Президента України Олена Зеленська обговорила із Президентом Республіки Корея Юн Сок Йолемпотребу України у засобах ППО та техніки для розмінування.