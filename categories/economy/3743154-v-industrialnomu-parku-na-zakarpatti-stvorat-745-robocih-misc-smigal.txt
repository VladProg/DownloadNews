До мережі індустріальних парків України додався ще один - у місті Перечин на Закарпатті. На його базі буде створено 745 робочих місць у переробній промисловості.

Про це Прем'єр-міністр України Денис Шмигаль сказав на засіданні уряду, передає Укрінформ.
«Додаємо ще один – у місті Перечин на Закарпатті. На його базі буде створено 745 робочих місць у переробній промисловості», - сказав Шмигаль.
За його словами, уряд продовжує розширювати мережу індустріальних парків. Вона вже налічує 64 промислових майданчики із готовими інженерними комунікаціями та податковими пільгами.
Як повідомляв Укрінформ, наприкінці 2022 року Кабінет Міністрів схвалив рішення про запуск двох індустріальних парків - у Львівській і Тернопільській областях. У травні утворив індустріальний парк «Долина Стрий» у Львівській області.
Фото: Денис Шмигаль / Телеграм