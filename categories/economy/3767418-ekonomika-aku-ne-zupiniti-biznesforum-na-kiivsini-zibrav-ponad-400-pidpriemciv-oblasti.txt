Упродовж останнього року кількість підприємців у Київській області зросла на 6 тисяч осіб.

Про результати форуму бізнесу "Економіка, яку не зупинити" поінформував голова Київської обласної військової адміністрації Руслан Кравченко у Фейсбуці, передає Укрінформ.
"Попри всі виклики, Київщина – у пʼятірці регіонів-лідерів, привабливих для бізнесу. Окупанти зруйнували та пошкодили понад 700 суб’єктів господарювання. Попри це від початку року загальна кількість підприємців в області зросла на 6 тисяч. 76 – переїхали до Київщини із зон бойових дій. Ми не тільки нівелюємо збитки, завдані окупацією, а й розвиваємося, відкриваємо нові бізнеси", - наголосив він.
Кравченко зазначив, що на бізнес-форум, що відбувся на Київщині, об'єднав понад 400 підприємців області, представників уряду, парламенту, органів місцевої влади. Голова Київської ОВА констатував, що війна завдала колосальних збитків Київській області і зараз ресурси спрямовуються на те, щоб відбудувати регіон.
"Підтримувати сільське господарство, торгівлю та переробну промисловість допомагають програми з підтримки підприємців, які ми реалізуємо спільно з урядом. Наприклад, у межах програми «Доступні кредити 5-7-9%» надаємо кредитні кошти підприємствам. На це вже пішло ​​400 млн грн, а загальна сума кредитного портфеля становить 15,7 млрд грн", - наголосив він.
За його словами, у межах цієї програми спільно з Фондом розвитку підприємництва додатково відшкодовується частина відсотків бізнесам. Усього з обласного бюджету на це виділено 15 млн грн, з яких уже 4,2 млн грн пішло на компенсацію кредитної ставки 111 підприємств.

Водночас завдяки урядовій програмі "Власна справа" з початку року видали підприємцям на Київщині 341 мікрогрант на суму понад 80 млн грн. Кравченко зазначив, що це дозволить створити майже 800 нових робочих місць.
"Важливою для регіону є переробна галузь, тому її всіляко підтримуємо. За програмою "Новий рівень" з початку дії програми "єРобота" 45 підприємств переробної галузі Київщини отримали гранти на суму майже 250 млн грн", - додав він.
Як повідомляв Укрінформ, Європейський банк реконструкції і розвитку розширить фінансування проєктів в Україні - виробників обладнання для розмінування сільськогосподарських земель, страхування воєнних ризиків, а також кредитування реального сектору економіки.