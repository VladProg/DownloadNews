Світовий банк очікує, що зростання ВВП України у 2023 році сягне 0,5% - після різкого падіння до майже «мінус» 30% за результатами минулого року після початку повномасштабного вторгнення рф в Україну.

Про це йдеться у висновках економічного огляду Світового банку, оприлюднених у четвер, передає Укрінформ.
«Прогнозується, що цього року економіка України зросте на 0,5% після приголомшливого скорочення на 29,2% у 2022 році, у рік російського вторгнення в країну»,- зазначається в документі.
Попри величезні економічні збитки, які зазнала Україна внаслідок вторгнення, відкриття чорноморських портів та відновлення торгівлі зерном, а також значна підтримка донорів «сприяють підтримці економічної діяльності цього року».
За останніми оцінками Світового банку, вартість реконструкції та відновлення в Україні зараз зросла до $411 мільярдів, що більш ніж удвічі перевищує обсяги довоєнної економіки України у 2021 році.
Як повідомлялося, за даними НБУ, міжнародні резерви України станом на початок квітня зросли до $31,9 млрд, що є рекордом за останні одинадцять років для української економіки.