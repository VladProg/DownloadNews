Укртрансбезпека оприлюднила нові умови транзиту української агропродукції територією Польщі, з конвоюванням включно; транзит відновлюється з початку доби 21 квітня.

Як передає Укрінформ, про це повідомляє пресслужба Укртрансбезпеки у Фейсбуці.
«Транзит аграрної продукції через Польщу відновиться за новими умовами в 00:00 годин 21 квітня. Повідомляємо попередні умови транзиту української агропродукції через територію Республіки Польща, згідно з інформацією, наданою польською стороною», - йдеться в повідомленні.
Зазначається, що митні органи Республіки Польща будуть проводити митне оформлення аграрної продукції з України, що заборонена до імпорту на митну територію РП і прямує в режимі транзиту, виключно за наявності митної декларації Т1, де місцем призначення вказано польські порти Гданськ, Гдиня, Свіноуйсьце, Щецин або інші країни ЄС.
Крім того, для оформлення необхідні коди товарів сільськогосподарської продукції (на рівні 6 цифр), а також дані щодо безпеки та захисту, яких вимагає Європейський Союз.
Для попередження спроб припинення транзиту та імпорту сільгосппродукції на митну територію Польщі запроваджуються додаткові заходи контролю, а саме:
встановлення електронних пломб на транспортний засіб на польській стороні (для відстеження переміщення транспортного засобу та гарантування, що вантаж не буде розвантажений на території Польщі);
відстеження вантажів, які прямують транзитом до інших країн ЄС, за допомогою електронної системи SENT для підтвердження, що автомобільний або залізничний транспорт доїхав до пункту призначення в іншій країні ЄС (не буде застосовуватись до вантажів, що прямують до польських портів);
фізичний супровід вантажів від кордону до польського порту або до кордону з іншою країною ЄС упродовж першого тижня з моменту відновлення транзиту, з 21 по 26 квітня.
"Надалі конвоювання буде застосовуватися виключно в обґрунтованих випадках, передбачених чинним законодавством Республіки Польща", - зазначили в українському відомстві.
Для українських перевізників опломбування будуть безкоштовними, супровід буде безкоштовним у найближчий тиждень.
Для транспортних засобів, які вже знаходяться на польській стороні кордону, у випадку, якщо власники вантажу не бажають робити реімпорт та, відповідно, сплачувати ПДВ, необхідно буде оформити декларацію Т1 на пункті пропуску і спрямувати вантаж в інші країни ЄС чи польські порти.
В Укртрансбезпеці підкреслюють, що при спробі імпортувати товари до РП, попри заборону, польські митні органи можуть повернути транспортний засіб із вантажем до України.
Наголошується, що умови перетину кордону можуть змінюватися.
Також в Укртрансбезпеці повідомляють, що з 17.00 відкрита нова реєстрація у ветеринарній черзі на переході Ягодин - Дорогуськ на ресурсі єЧерга.
Як повідомлялося, Польща розблокує з п’ятниці, 21 квітня, транзит через територію країни українського збіжжя до портів у Європі. Однак залишається чинною заборона на ввезення української сільгосппродукції на польський ринок.
Фото з сайту agravery.com