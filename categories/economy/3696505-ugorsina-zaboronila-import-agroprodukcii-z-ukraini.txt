Угорщина слідом за Польщею тимчасово ввела заборону на імпорт зерна та олійних культур з України.

Як передає Укрінформ, про це повідомляє DW з посиланням на уряд Угорщини.
«Уряд прихильний до відстоювання інтересів угорської фермерської спільноти, тому за відсутності значущих заходів ЄС він тимчасово, подібно до Польщі, забороняє імпорт зерна та олійних культур, а також низки інших сільськогосподарських продуктів з України до Угорщини», – заявив міністр сільського господарства Іштван Надь.
Він додав, що сільгоспвиробники в України використовують методи, які заборонені в ЄС, що дає їм змогу уникати зайвих витрат і експортувати і експортувати на європейський ринок велику кількість м’яса птиці, яєць і меду разом із зерновими та олійними культурами. Як наслідок, фермери Центральної Європи не мають можливості продавати власну продукцію, зазначив Надь.
За даними Міністерства сільського господарства Угорщини, заборона на імпорт триватиме до 30 червня цього року.
«Будапешт очікує, що до цього терміну ЄС перегляне тимчасове скасування мит на українські товари і забезпечить справедливі ринкові умови для європейського сільського господарства», – йдеться у повідомленні.
Як повідомляв Укрінформ, польські аграрії упродовж останніх кількох місяців проводили масові акції протесту, зокрема, виступаючи проти перевезення через територію Польщі до третіх країн української агропродукції.
Під тиском фермерів уряд Польщі звернувся до Єврокомісії про відмову від нульового мита на українську агропродукцію.
Утім, Єврокомісія не виконала головну вимогу польських аграріїв про введення мита на українські товари сільськогосподарського призначення і продовжила ще на рік, до 5 червня 2024 року, угоду про безмитне ввезення товарів з України.
Президент України Володимир Зеленський під час офіційного візиту до Польщі 5 квітня обговорив це питання з прем'єр-міністром Польщі Матеушем Моравецьким. Після цього під час брифінгу для ЗМІ він заявив, що цю проблему буде вирішено найближчим часом.
Під час зустрічі 7 квітня на кордоні у Дорогуську з польським міністром Робертом Телусом міністр аграрної політики та продовольства України Микола Сольський заявив, що Україна призупинить до нового сезону експорт у Польщу пшениці, кукурудзи, ріпаку і соняшнику.
15 квітня міністр сільського господарства і розвитку села Польщі Роберт Телус заявив, що міністри сільського господарства України і Польщі Микола Сольський і Роберт Телус підпишуть у понеділок, 17 квітня, у Польщі угоду про транзит українського збіжжя через Польщу до третіх країн.