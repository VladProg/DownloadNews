Верховна Рада у першому читанні підтримала законопроект про додаткове оподаткування банків, кошти від якого підуть на армію.

Про це народний депутат із парламентської фракції “Голос” Ярослав Железняк повідомив у Телеграмі, передає Укрінформ.
За відповідний законопроект проголосували 247 народних депутатів.
"Рада підтримала законопроект №9656д у першому читанні про додаткове оподаткування доходів банків. Законопроектом передбачено збільшення для банків ставки податку на прибуток з 18% до 36% без права зарахування збитків минулих періодів протягом 2024-2025 року", - йдеться у повідомленні.
За словами Железняка, у бюджеті 2024 року ухвалення цього закону закладено як плюс 9,9 мільярда гривень.
Як повідомлялось, голова Комітету Верховної Ради з питань фінансів, податкової та митної політики Данило Гетманцев повідомив, що протягом останніх трьох років українські банки збільшують прибутки на отриманні відсотків та державних цінних паперів. Передусім це депозитні сертифікати Національного банку. Гетманцев зауважив, що йдеться про необхідність для НБУ вилучати грошову масу з обігу й таким чином впливати на інфляційні процеси. Така регуляторна дія НБУ призводить до того, що комерційні банки отримують надприбуток. Цей податок є тимчасовим, а гроші з нього підуть на армію.