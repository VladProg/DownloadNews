Від початку роботи "зернового коридору" (1 серпня 2022 року) Україна експортувала понад 18 мільйонів тонн зернових та олійних культур.

Про це сказала посол Міністерства закордонних справ України з особливих доручень, координаторка Ради експортерів та інвесторів Ольга Трофімцева під час пресконференції у Медіацентрі Україна - Укрінформ.

"Загалом вже понад 22 млн т аграрної продукції було поставлено з початку роботи "зернового коридору". Зернових та олійних - понад 18 млн т", - зазначила Трофімцева.
Вона зауважила, що Україна могла б експортувати набагато більше продовольства, якби морські порти працювали на повну потужність.
За словами Трофімцевої, щомісяця Україна в кращому випадку експортує 60-65% від тих обсягів поставок агропродукції закордон, які були до початку повномасштабного вторгнення.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Угода діє до 18 березня 2023 року.
Фото: Мінінфраструктури