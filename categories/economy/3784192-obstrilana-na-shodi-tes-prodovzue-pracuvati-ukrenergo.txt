Відключення споживачів після обстрілу теплоелектростанції у прифронтовому регіоні вдалося уникнути.

Як передає Укрінформ, про це повідомляє НЕК "Укренерго" у Фейсбуці.
"Вчора ввечері була обстріляна одна з теплоелектростанцій (ТЕС) у східному регіоні. Є пошкодження обладнання, але електростанція продовжила працювати й відключення споживачів не було", - йдеться у повідомленні.
Станом на 8 листопада електроенергії, виробленої українськими електростанціями, достатньо для забезпечення потреб всіх побутових та юридичних споживачів.
Зазначається, що 7 листопада польська PSE з 11:00 до 14:00 надавала аварійну допомогу, придбавши надлишки української електроенергії загальним обсягом 480 МВт-год.
У середу імпорт електроенергії запланований у денні та вечірні години зі Словаччини та Румунії загальним обсягом 2 175 МВт-год. Експорт здійснюється у нічні години до Словаччини, Молдови та Румунії загальним обсягом 3 042 МВт-год.