Спеціалізована антикорупційна прокуратура оскаржить зміну запобіжного заходу одному з організаторів схеми заволодіння Міжнародним аеропортом «Одеса» та ₴2,5 мільярда доходу від його діяльності.

Як передає Укрінформ, про це САП повідомляє у Телеграмі.
26 жовтня слідчий суддя Вищого антикорупційного суду розглянув клопотання детективів Національного антикорупційного бюро, погоджене прокурором САП, про продовження дії запобіжного заходу одному з підозрюваних у справі щодо незаконного заволодіння майновим комплексом стратегічного об’єкту - КП «Міжнародний аеропорт «Одеса» та ₴2,5 мільярда доходу від його діяльності, а саме одному з організаторів схеми - бізнесмену.
Суд частково задовольнив указане клопотання та своїм рішенням змінив указаному підозрюваному запобіжний захід - з тримання під вартою з альтернативою внесення ₴268,4 мільйона застави на заставу в розмірі ₴155 мільйона.
"Прокурор САП не погоджується з указаним рішенням суду та оскаржить його в апеляційному порядку", - наголосили в САП.
Як повідомлялося, у серпні правоохоронці викрили схему заволодіння майном комунального підприємства «Міжнародний аеропорт «Одеса» на ₴118 мільйона, а також доходом від діяльності КП протягом 2012-2022 років у розмірі понад ₴2,5 мільярда.
Організаторами злочинної схеми виявилися двоє відомих одеських бізнесменів.
Загалом підозри у справі про незаконне заволодіння майном аеропорту оголошені п'ятьом особам, серед них - колишній міський голова Одеси Олексій Костусєв.