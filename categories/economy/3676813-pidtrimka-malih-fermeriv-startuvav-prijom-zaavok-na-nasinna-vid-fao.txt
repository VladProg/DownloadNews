Продовольча та сільськогосподарська організація ООН (ФАО) розпочинає збір заявок на отримання насіння ярих культур (пшениця, ячмінь, горох) для підтримки малих фермерів у прифронтових областях у межах програми реагування для України у 2023 році.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що подати заявку на отримання підтримки у межах програми необхідно через Державний аграрний реєстр (ДАР).
Кожен бенефіціар отримає 2 тонни насіння ярих культур, що дозволить засіяти 10 гектарів землі. Залежно від регіону, фермери можуть вибрати одну з трьох ярих культур: пшеницю, ячмінь або горох.
Загалом 3 тис. малих фермерських господарств отримають підтримку в таких областях: Сумська, Чернігівська, Донецька, Харківська, Дніпропетровська, Запорізька, Миколаївська, Херсонська та Одеська області.
Програма орієнтована на юридичних осіб (фермерські господарства та товариства з обмеженою відповідальністю) та фізичних осіб-підприємців, які мають зареєстровані сільськогосподарські угіддя площею від 10 до 500 га.
У програмі можуть брати участь лише ті заявники, які зареєстровані та ведуть свою діяльність у зазначених областях, що постраждали від війни.
Кінцевий термін подання заявки – 10 березня 2023 року.
Як повідомляв Укрінформ, у 2023 році Продовольча та сільськогосподарська організація ООН (ФАО) планує допомогти 500 тис. українських господарств відновити сільськогосподарську діяльність.
Попередньо, на допомогу українському агросектору ФАО планує спрямувати 205 млн дол. США. З них 100 млн дол. - безпосередньо на підтримку сільськогосподарських домогосподарств.