Німецькі сховища газу заповнені вже на 90 відсотків, попри припинення росією поставок основним трубопроводом «Північний потік-1».

Це випливає з інформації на сайті Федерального мережевого агентства, передає Укрінформ.
«Загальний стан зберігання (газу) в Німеччині становить 90,07%», - йдеться у повідомленні.
Єдиним сховищем, де рівень заповнення є нижчим, 74,63%, є Реден. Слід зауважити, що це підземне сховище потужністю 4,2 млрд кубів, найбільше у ФРН і одне з найбільших у Європі, належало російській Gazprom Germania Gmbh. Станом на початок широкомасштабної агресії рф проти України воно опинилося фактично порожнім (0,51% заповнення).
Із 12 вересня по 24 вересня 2022 року на цьому об’єкті проводитимуться планові ремонтні роботи. Ще 4 квітня сховище було передане в управління німецькому регулятору.
У повідомленні агентства зазначається, що постачання газу в Німеччині наразі стабільне, його безпека гарантована, але загалом ситуація з газопостачанням залишається напруженою, «і не можна виключати подальшого її погіршення». росія так і не відновила поставок газу по «Північному потоку - 1». Втім, Німеччина вже збільшила імпорт газу з інших країн.
Мета уряду – заповнити газосховища на 95 відсотків до початку листопада. Такий обсяг газу відповідає загальнонімецькому споживанню за перші два місяці 2022 року.
Газосховища слугують «буфером» і покликані компенсувати коливання споживання газу. В особливо холодні дні взимку до 60 відсотків споживання газу покривається зі сховищ.
Фото: © Jens Büttner/Picture Alliance