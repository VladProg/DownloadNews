Андрій Пащук розпочав виконання обов’язків директора Бюро економічної безпеки України.

Як передає Укрінформ, про це повідомляє пресслужба БЕБ.
"Андрій Пащук працює у БЕБ з листопада 2022 року, був призначений як переможець конкурсу на зайняття вакантних посад штатних працівників БЕБ, які мають спеціальні звання", - йдеться в повідомленні.
Зазначається, що в.о. директора БЕБ здійснюватиме загальну координацію та контроль діяльності центрального апарату і територіальних управлінь Бюро та забезпечуватиме виконання інших завдань, передбачених законом про Бюро економічної безпеки.
Едуард Федоров був звільнений наказом БЕБ за згодою сторін 14 серпня 2023 року, поінформували у відомстві.
Як повідомлялося, відповідно до розпорядження Кабінету Міністрів від 11 квітня 2023 року Вадима Мельника було звільнено з посади директора БЕБ за власним бажанням. Після звільнення Мельника до виконання обов'язків приступив перший заступник директора БЕБ Едуард Федоров.
Фото: БЕБ