Міністр енергетики України Герман Галущенко обговорив із єврокомісаркою з питань енергетики Кадрі Сімсон безпеку постачання енергоносіїв у воєнних умовах.

Як передає Укрінформ, про це повідомляє Міністерство енергетики у Фейсбуці.
"У Києві відбувся діалог високого рівня “Стратегічне енергетичне партнерство Україна-ЄС” за участі міністра енергетики України Германа Галущенка та єврокомісарки з питань енергетики Кадрі Сімсон. Під час засідання сторони обговорили ситуацію з безпекою постачання в Україну та ЄС енергоносіїв з огляду на продовження повномасштабної війни росії проти України та спровокованої рф енергетичної кризи на європейських ринках", - йдеться у повідомленні.






У Києві відбувся Діалог високого рівня “Стратегічне енергетичне партнерство Україна-ЄС” / Фото: Міністерство енергетики України





































Як підкреслила Сімсон, ЄС вдалося не тільки знизити залежність від російських енергоносіїв та диверсифікувати поставки газу, а й значно знизити ціни на газових ринках.
За її оцінкою, що прийдешня зима буде досить складною, але Європа пройде її завдяки накопиченому у сховищах газу, а також енергозберігаючим заходам.
Єврокомісарка зазначила, що наступну зиму країни ЄС мають пройти, повністю відмовившись від російського "блакитного палива".
Зі своєї сторони, Галущенко запропонував європейським країнам використати можливості українських підземних газових сховищ для закачування додаткових обсягів газу.
“Ми готові запропонувати європейським партнерам 15 млрд кубометрів резервних потужностей українських ПСГ за вигідними тарифами”, - сказав міністр.
Повідомляється, що окрему увагу на зустрічі було приділено ситуації в українському енергетичному секторі з огляду на продовження росією масованих обстрілів критичної інфраструктури.
Галущенко подякував ЄС за вже надану допомогу для проведення відновлювальних робіт на пошкоджених або зруйнованих ворогом об’єктах і мережах.
Міністр також наголосив, що масовані обстріли енергетичної інфраструктури не можуть залишатися безкарними. На його думку, має бути розроблена систему санкцій, які можна буде негайно застосувати при подальших масованих обстрілах енергоінфраструктури.
Сімсон запевнила, що підтримка українського енергосектору у відбудові пошкодженої інфраструктури триватиме і надалі.
Крім того, на зустрічі обговорювалися напрямки співпраці у питаннях відновлення та відбудови українського енергетичного сектору за європейськими стандартами та сучасними енергоефективними технологіями, які забезпечать стійкість енергетичної інфраструктури, зокрема, до військових викликів.
Як повідомлялося, зранку 31 жовтня російські війська вчергове завдали масованого удару по об’єктах енергосистеми кількох областей України. Частину ракет збила ППО. Через масовані обстріли критичної інфраструктури вводяться екстрені відключення.
Міністерство енергетики України та Міжнародний енергетичний кластер домовилися про співпрацю у відновленні об'єктів енергетичної інфраструктури.
Україна отримала від німецьких компаній майже 40 тонн обладнання та матеріалів для відновлення пошкоджених об'єктів енергетики.