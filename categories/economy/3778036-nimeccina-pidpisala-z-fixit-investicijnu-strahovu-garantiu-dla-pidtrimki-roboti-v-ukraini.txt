Створення партнерами України програм страхових гарантій для своїх резидентів стимулює іноземні компанії інвестувати в українську економіку зараз, а не після завершення війни.

Як повідомляє кореспондент Укрінформу, про це Шмигаль заявив під час Шостого Німецько-українського економічного форуму.
"Запорукою залучення інвестицій є страхування військово-політичних ризиків. Ми вдячні уряду Німеччини та пану Шольцу за програму страхових гарантій для німецьких інвесторів. Це стимулює компанії інвестувати зараз, а не по закінченні війни", - сказав Шмигаль.

Він зазначив, що на полях форуму відбулося підписання інвестиційної страхової гарантії уряду ФРН німецькій компанії Fixit для добудови другого виробництва в Україні. За словами Шмигаля, про страхування ризиків для своїх резидентів заявили також у Франції, Японії, Італії, Швеції та Великобританії. Прем'єр зауважив, що очікуються відповідні кроки з боку США.
Водночас Шмигаль зазначив, що українська сторона всіляко сприяє залученню інвестицій. Зокрема, відбувається дерегуляція процесів: уряд уже переглянув понад 1000 інструментів регулювання, які оптимізуються, діджиталізуються чи скасовуються. Також впроваджується цифровізація, яка продукує нові цифрові інструменти для бізнесу, що мінімізують бюрократію.
"Ми засновуємо індустріальні парки. Це - промислові майданчики, з готовими інженерними комунікаціями та податковими пільгами. Наразі їх створено більше 70-ти. Плануємо підвищувати і захист цих майданчиків", - зауважив Шмигаль.
Він додав, що в Україні працює урядовий Офіс із залучення та підтримки інвестиції UkraineInvest, а також поліпшується логістика на західному кордоні країни.
"Ми запускаємо системи електронної черги, пілотні проєкти спільного контролю. Покращуємо та реформуємо митницю, інтегруючи її в європейський простір. Для цього адаптуємо українське законодавство до нормативно-правової бази й актів ЄС", - поінформував Прем'єр-міністр.
Як повідомлялося, у Берліні стартував Шостий Німецько-український економічний форум, який зібрав понад 500 представників політикуму та бізнесу. Форум проходить під гаслом «Відновлення, розумне зростання та безпека».