Україна активно працює з міжнародними партнерами над розвитком вітчизняної логістики, адже відчуває свою глобальну відповідальність як один з гарантів продовольчої безпеки у світі.

Про це повідомив віцепрем’єр-міністр з відновлення – міністр розвитку громад, територій та інфраструктури Олександр Кубраков під час зустрічі із заступником виконавчого директора Всесвітньої продовольчої програми ООН Раміро Лопес да Сілвою та уповноваженим представником і директором ВПП в Україні Метью Голлінгвортом, передає Укрінформ.
«Україна відчуває свою глобальну відповідальність як один із гарантів продовольчої безпеки у світі. Саме тому ми наразі активно працюємо з міжнародними партнерами над підтримкою розвитку української логістики. Цивілізований світ не повинен дозволити росії тримати в заручниках голоду мільйони людей в Африці та Азії. Відновлення аграрного потенціалу України є умовою для стабілізації гуманітарної ситуації у світі», - зазначив Кубраков.

Міністр додав, що під час заходу також обговорено реалізацію та перспективи продовження «Зернової ініціативи», розвиток альтернативних логістичних маршрутів для агроекспорту в межах ініціативи ЄС «Шляхи солідарності», можливості інвестицій світового бізнесу в розвиток Дунайського портового кластеру та підтримку українських аграріїв.
Як повідомлялося, у лютому через перешкоджання росіянами роботі Спільного координаційного центру в Стамбулі проведено тільки 149 інспекцій при запланованих 296. Така ситуація призводить до формування заторів при вході в Босфор, що стабільно сягає 120-140 суден.
Загалом з 1 серпня 2022 року з портів Великої Одеси експортовано 24,4 млн тонн українського продовольства до країн Азії, Європи та Африки, зокрема майже пів мільйона тонн продовольства було експортовано найбіднішим країнам світу в партнерстві з ВПП ООН.
Фото: Міністерство інфраструктури України