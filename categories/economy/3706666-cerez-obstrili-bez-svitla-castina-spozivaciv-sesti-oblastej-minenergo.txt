Через обстріли частина споживачів шести областей залишається без світла, проте енергетики продовжують роботи з відновлення енергопостачання.

Як передає Укрінформ, про це повідомляє пресслужба Міністерства енергетики у Телеграмі.
«Енергетична інфраструктура країни не зазнала пошкоджень через масований обстріл крилатими ракетами, який ворог здійснив на світанку 9 травня. Проте частина споживачів у 6 областях залишаються без світла через пошкодження внаслідок попередніх обстрілів», – йдеться у повідомленні.
Зазначається, що триває терор прифронтових територій. Без світла залишається частина споживачів у Донецькій, Запорізькій, Сумській, Харківській, Херсонській, Чернігівській областях.
Водночас енергетики, попри складну безпекову ситуацію, продовжують роботи з відновлення енергопостачання. За добу вдалося повернути світло для 21,5 тисячі споживачів. Більшість із них – це абоненти у Запорізькій та Херсонській областях. Загалом енергетична система працює стабільно, без обмежень потужності.
У Міненерго також повідомили, що увечері 8 травня, під час огляду спеціалістами Оператора ГТС України території підприємства, у неробочій зоні було знайдено уламок вибухонебезпечного предмета. Обладнання не пошкоджене, загрози для стабільного функціонування системи немає.
Як повідомлялося, росіяни за дві хвилі обстрілу України у ніч на 9 травня здійснили пуски 25 крилатих ракет "Калібр" та Х-101/Х-555. 23 ракети знищила протиповітряна оборона Повітряних сил Збройних сил України у взаємодії із складовими Сил оборони України.