Федеральний уряд Австрії досі не передав у Фонд енергетичної підтримки України фінансову допомогу, перший транш якої у 5 млн євро був обіцяний ще в грудні 2022 року.

Як передає Укрінформ, про це повідомляє австрійська газета Der Standard з посиланням на лист директора Енергетичного співтовариства та з підтвердженням у міністерствах довкілля та фінансів Австрії.
У розпорядженні видання опинився лист від імені директора Енергетичного співтовариства Артура Лорковського на адресу міністра фінансів Австрії Магнуса Бруннера. У ньому Енергетичне співтовариство, яке опікується Фондом енергетичної підтримки України, "недвозначно попередило міністерство фінансів Австрії" про "термінову необхідність" коштів для підтримки енергетичної інфраструктури України, функціонування якої перебуває під серйозною загрозою. Мінфін Австрії було закликано надати пріоритет питанню обіцяного внеску Австрії до Фонду енергетичної підтримки України.
"Передісторія: кілька місяців тому австрійський уряд пообіцяв Україні загалом десять мільйонів євро на підтримку енергетичних компаній – але гроші досі не надійшли", - повідомляє Der Standard.
Нагадується, що йдеться про два транші по 5 млн євро кожен. Перший платіж федеральний уряд Австрії пообіцяв ще на початку грудня 2022 року, невдовзі після цього уряд Австрії пообіцяв виділити ще 5 млн євро.
Видання повідомляє, що гроші повинні були надійти у Фонд з бюджету міністерства захисту клімату, яке очолює представниця від партії "Зелені" Леоноре Ґевесслер. Втім, у відомстві вказують на зволікання з боку міністерства фінансів, яке має погодити транш і яке очолює представник від Австрійської народної партії (ÖVP) Магнус Бруннер. "Ми надіслали відповідний акт до BMF (міністерство фінансів – ред.) 9 січня… Однак поки що ми не отримали жодної відповіді", - заявили в очолюваному "зеленою" командою міністерстві довкілля.
У "народному" міністерстві фінансів підтвердили газеті, що погодження переказу грошей міністерством захисту клімату ще не відбулося. Причиною було названо "необхідність узгодження конкретних сум". У відомстві запевнили, що це питання буде вирішене "в найближчі кілька днів".
Як повідомляв Укрінформ, 16 грудня 2022 віцеканцлер Австрії (від партії "Зелені") Вернер Коглер заявив, що Австрія виділяє 5 млн євро у Фонд енергетичної підтримки України, який створений при Секретаріаті Енергетичного співтовариства з метою акумулювання коштів донорів на закупівлю необхідного обладнання для українських енергетичних компаній.
1 лютого 2022 року міністр із питань клімату, навколишнього середовища, енергетики, мобільності, інновацій та технологій Австрії (від партії "Зелені") Леоноре Ґевесслер, яка перебувала разом з президентом Австрії з візитом в Україні, повідомила, що Австрія виділить іще 5 млн євро у Фонд енергетичної підтримки України.
В Австрії уряд має коаліційний характер та сформований двома партіями – "Зеленими" та "Австрійською народною партією" на чолі з канцлером Карлом Негаммером.