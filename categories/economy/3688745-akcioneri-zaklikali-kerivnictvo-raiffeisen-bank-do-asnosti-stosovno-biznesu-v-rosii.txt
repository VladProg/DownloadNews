Австрійська асоціація інвесторів вимагає від керівництва банківської групи Raiffeisen Bank International (RBI) під час загальних зборів у четвер зробити чіткі заяви щодо подальшої долі бізнесу в росії.

Про це повідомляє Укрінформ із посиланням на АРА.
"Правління RBI має чітко сформулювати стратегію щодо росії на річних зборах акціонерів: або "вихід" з рф на прийнятних для акціонерів умовах, або "залишитися і пояснити", - заявив голова правління Австрійської асоціації інвесторів (IVA) Флоріан Бекерманн.
Він зауважив, що мовчання керівництва "ставить банк дедалі небезпечніший для репутації кут".
За словами Бекерманна, у разі виходу з росії в інтересах акціонерів потрібно також провести позачергові загальні збори акціонерів RBI.
В IVA зазначили, що невизначеність стосовно майбутнього бізнесу Raiffeisen Bank International у росії негативно впливає на вільний обіг акцій і ставить під загрозу відновлення цін на них. Крім того, інвестори розкритикували рішення правління RBI відтермінувати виплату дивідендів минулого року. Асоціація побоюється подібного розвитку подій і цьогоріч.
Як повідомляв Укрінформ, Національне агентство з питань запобігання корупції внесло австрійську банківську групу Raiffeisen Bank International до переліку міжнародних спонсорів війни за продовження роботи в росії та офіційне визнання так званих "днр" та "лнр" через своє представництво у рф.
У НАЗК повідомили, що банк скористався санкціями, які призвели до виходу з російського ринку його конкурентів. Так, до бюджету рф у 2022 році банк заплатив у 4,8 раза більше, ніж за 2021-й – 559 млн євро. Це дорівнює вартості близько 95 ракет "Калібр", якими держава-терорист регулярно обстрілює мирні українські міста.
У 2022 році австрійська банківська група отримала прибуток у розмірі 3,6 млрд євро. При цьому, 60%, або понад 2 млрд євро, RBI заробив у росії. При цьому законодавство рф забороняє переказ дивідендів за кордон, тож RBI не може вивести з країни ці гроші.
Раніше ЗМІ повідомили, що RBI працює над схемою "прихованого бартеру". Вона може дати можливість російському "сбербанку" отримати близько 2 млрд євро за активи ліквідованої у Європі дочки, які через санкції не можуть бути переведені до рф.
24 березня в коментарі Укрінформу в Raiffeisen Bank International повідомили, що група все ще продовжує - вже понад рік - розгляд варіантів щодо майбутнього свого дочірнього банку в росії, включно з виходом з нього.