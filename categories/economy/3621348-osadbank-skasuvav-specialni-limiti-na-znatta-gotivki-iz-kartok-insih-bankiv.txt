У мережі банкоматів Ощадбанку ліміти на зняття готівки для карток інших банків прирівнені до відповідних лімітів, які застосовуються до власних карток банку.

Про це повідомляє пресслужба банку, передає Укрінформ.
«У зв’язку із кризовою ситуацією в енергетиці, яка спричинила підвищений попит на готівку, та тимчасові проблеми із функціонуванням банкоматних мереж на певних територіях, Ощадбанк прирівняв ліміти зняття готівки з карток інших банків до відповідних лімітів, які застосовуються до власних карток банку», - йдеться в повідомленні.
Наголошується, що завдяки прийнятому рішенню українці зможуть зняти у банкоматній мережі Ощадбанку до 50 тис. грн. з однієї картки на добу, без розподілу на клієнтів Ощаду та інших банківських установ.
Як повідомлялося, з 23 листопада ПриватБанк встановив єдині ліміти отримання готівки в мережі банкоматів банку з карток ПриватБанку та інших українських банків на рівні 20 000 грн.