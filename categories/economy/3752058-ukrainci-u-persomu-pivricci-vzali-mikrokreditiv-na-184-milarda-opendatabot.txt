За січень-червень 2023 року українці взяли понад 3,88 млн мікрокредитів на загальну суму 18,4 млрд грн.

Як передає Укрінформ, про це повідомляє Опендатабот.
"За пів року 2023 видано 3 884 875 мікрокредитів на суму 18,4 млрд грн. Для порівняння, за весь 2022 українці взяли в МФО мікропозик загалом на 23,9 млрд грн. Середня сума кредиту та темпи приросту кількості взятих мікрозаймів у другому кварталі дещо зменшилися у порівнянні до першого", - йдеться в повідомленні.
Зазначається, що після занепаду галузі МФО у першій половині 2022, в середньому, цьогоріч на місяць українці беруть 650 тисяч мікропозик. Це майже у 1,5 раза більше, ніж у 2022, але все ще у 1,8 раза менше до відповідного періоду 2021: тоді на місяць, в середньому, видавалося 1,17 млн мікрокредитів.
Проте кількість виданих кредитів щокварталу збільшується. Так, за ІІ квартал (квітень-червень) приріст склав 7%. У порівнянні з І кварталом поточного року, коли приріст складав 18%, темпи дещо вщухли.
Наразі українці заборгували МФО 8,9 млрд грн. На відміну від 2022, заборгованість за кредитами продовжує зростати: +1,4% за квартал. Проте у порівнянні до початку поточного року, коли приріст за квартал сягнув 9,4%, зростання заборгованостей дещо знизилось.
Як повідомлялось, від початку повномасштабної війни кількість зареєстрованих фінансових компаній скоротилася на третину: з 935 на початок 2022 року до 629 на липень 2023 року.
Фото: НБУ