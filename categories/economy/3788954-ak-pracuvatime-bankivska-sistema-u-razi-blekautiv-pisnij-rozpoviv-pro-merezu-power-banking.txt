Національний банк України та уряд реалізують план підтримки роботи банків та забезпечення платежів і грошового обігу навіть у разі тривалого відключення електроенергії або втрати зв’язку внаслідок російських атак.

Як передає Укрінформ, про це заявив голова Національного банку України Андрій Пишний в інтерв’ю міжнародному виданню The Banker, яке опубліковане на сайті НБУ.
План називається POWER BANKING. Він є каскадною системою рішень і протоколів, яка дає змогу НБУ безперебійно взаємодіяти з банківською системою навіть у разі масштабної атаки.
«Перший рівень – це НБУ і система протоколів центрального банку, яка дає йому змогу працювати і виконувати свої функції за будь-яких умов. За повної або часткової втрати зв'язку, відсутності транспорту, стабільного зв'язку з персоналом запрацює система сповіщень, перевезення персоналу, обміну повідомленнями», - пояснив Пишний.
Другий рівень передбачає співпрацю і взаємодію між НБУ і банківською системою для забезпечення її функціонування в умовах тотального відключення електроенергії чи відсутності зв’язку.
Після активації POWER BANKING, за рішенням НБУ, щонайменше 35% мережі відділень системно важливих банків в Україні повинні мати змогу працювати в умовах тривалого блекауту або відсутності зв’язку.
Наразі мережа POWER BANKING налічує понад 2360 відділень - це понад 50% від загальної кількості банківських відділень в країні. Вони обладнані автономними джерелами електроенергії та зв'язку. Громадяни України знають, які відділення працюють в умовах знеструмлення, тому що їх відповідним чином позначено.
«Є карта та інформація, а також взаємодія з місцевою владою», - зазначив голова НБУ.
Крім того, банківський сектор працює в частині пунктів незламності, які відкрилися минулого року у відповідь на регулярні атаки на енергетичну інфраструктуру. Це місця, куди люди можуть прийти, якщо немає світла чи опалення. Пункти незламності забезпечують базове опалення, їжу, точки для заряджання телефонів і комп’ютерів, а деякі, розташовані в адмінбудівлях, – можливість отримання готівки.
«Після активації протоколу POWER BANKING немає значення, клієнтом якого банку ви є. Ви стаєте клієнтом усієї мережі відділень POWER BANKING. Це загальнонаціональна мережа», - наголосив Пишний.
Як повідомлялося, українські енергетики не планують відключень світла, але підготували відповідні графіки на випадок значних пошкоджень інфраструктури унаслідок обстрілів.
Фото з сайту thebanker.com