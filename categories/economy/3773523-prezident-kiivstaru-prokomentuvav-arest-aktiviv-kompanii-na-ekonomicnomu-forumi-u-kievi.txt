Президент телеком-оператора "Київстар" Олександр Комаров під час панельної дискусії Київського міжнародного економічного форуму (КМЕФ) прокоментував інформацію «щодо арешту активів» Київстару.

Про це Укрінформу повідомили в пресслужбі компанії.
Комаров зазначив, що жодного рішення суду з цього приводу компанія не отримувала.
Він пояснив, що Київстар ще два роки тому припинив виплату дивідендів своєму акціонерові - компанії VEON. А рік тому Комісія з цінних паперів та фондового ринку України заборонила будь-які дії з акціями Київстару, щоб унеможливити доступ до них підсанкційних осіб.
Президент Київстару заявив, що інформація, яку оприлюднили органи державної влади, юридично на діяльність компанії не впливає, натомість завдає репутаційної шкоди. Більш того, це відбувається на фоні заяви VEON про вихід з російського ринку.
Коментуючи ситуацію з російськими акціонерами VEON, Комаров звернув увагу, що це міноритарні власники акцій люксембурзької компанії LetterOne, яка не має контролюючого впливу на VEON, оскільки також є міноритарним акціонером.
Водночас серед інших акціонерів - сотні корпоративних інституцій із США та Європи, зокрема, американські інвестиційні фонди Sah Capital, Lingotto Investment Management, City Group та інші. При цьому жодного контролю ні над Київстаром, ні над VEON ніхто з акціонерів не має.
"Шеймінг внутрішнього інвестора, який працює абсолютно прозоро і законно, і за останні три роки інвестував в Україну майже 18 млрд гривень, перш за все - негативний сигнал для зовнішніх інвесторів. Увага, передбачуваність та конструктивний діалог з локальними інвесторами мають особливе значення, оскільки кожен бізнес, що працює і сплачує податки в Україні, наближає перемогу», - вважає очільник компанії.
Він нагадав, що Київстар запланував у найближчі три роки інвестувати в Україні 600 млн дол. у відновлення зруйнованих базових станцій, будівництво 4G, покриття швидкісним інтернетом автодоріг.
«Відновлення зв`язку на деокупованих територіях потребуватиме сотень мільйонів доларів. Наприклад, наша мережа в Авдіївці знищена повністю, і нам доведеться її відбудовувати «з нуля», - зауважив Комаров.
Як повідомлялось, Київстар - найбільший український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів «Домашнього інтернету».
Від початку повномасштабної війни компанія виділила понад 1,4 млрд грн допомоги державі, військовим, суспільству, абонентам.
Єдиний акціонер Київстару - міжнародна Група VEON. Акції Групи знаходяться у вільному обігу на фондових біржах NASDAQ (Нью-Йорк) та Euronext (Амстердам).
На сайтах Служби безпеки України і Генеральної прокуратури України 6 жовтня 2023 року з`явилось повідомлення стосовно накладення арешту на активи 20 українських компаній на загальну суму понад 17 млрд грн. Це цінні папери та корпоративні права операторів мобільного зв’язку, виробника мінеральних вод, фінансових та страхових компаній, а також інших вітчизняних підприємств.


Фото: Київстар