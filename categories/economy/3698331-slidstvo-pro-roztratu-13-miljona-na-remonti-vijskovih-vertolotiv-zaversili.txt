Правоохоронці завершили слідство у справі стосовно колишнього очільника ДП “Промоборонекспорт” про розтрату 1,3 млн доларів США під час ремонту військових вертольотів.

Як передає Укрінформ, про це повідомляє Спеціалізована антикорупційна прокуратура у Телеграмі.
Зазначають, що 19 квітня прокурор САП ухвалив рішення про завершення досудового розслідування у справі стосовно колишнього в.о. директора державного підприємства, що входить до оборонно-промислового комплексу держави та перебуває під управлінням Державного концерну “Укроборонпром”, який підозрюється у розтраті понад 1,34 млн доларів.
Прокурор визнав зібрані по справі докази достатніми для складання обвинувального акту та надав доручення детективам Національного антикорупційного бюро відкрити матеріали кримінального провадження стороні захисту для ознайомлення.
Як зазначили у НАБУ, у 2013 році між "Промоборонекспортом" та однією з країн Північної Америки було укладено контракт щодо ремонту вертольотів МІ-17-1В. У жовтні 2016 року після його завершення та проведення випробувальних польотів "Промоборонекспорт" уклав договір із іноземною компанією начебто для надання послуг із технічного огляду двигунів та головних редукторів до вертольотів. При цьому потреба у таких роботах була відсутня, а іноземна компанія не мала відповідного дозволу та кваліфікації. Надалі очільник ДП використав своє службове становище та підробив документи про начебто виконання робіт з техогляду, які насправді не виконувались.
Це призвело до розтрати коштів у сумі 1,34 млн дол. США.
Дії підозрюваного кваліфіковано за ознаками злочинів, передбачених ч. 5 ст. 191 (Привласнення, розтрата майна), ч. 1 ст. 366 (службове підроблення) Кримінального кодексу України.
Як повідомляв Укрінформ, Вищий антикорупційний суд обрав запобіжний захід директору адвокатського обʼєднання, яку підозрюють у пособництві в розтраті понад 18 млн грн державного підприємства “Антонов”.