Країни-члени Міжнародного валютного фонду в п’ятницю майже одностайно закликали рф припинити війну в Україні, однак росія заблокувала публікацію спільного комюніке під час засідання Міжнародного валютно-фінансового комітету.

Про це заявила міністр економіки Іспанії Надя Кальвіно на пресконференції, передає Укрінформ з посиланням на Reuters.
За словами Кальвіно, заклик до припинення війни був сильнішим, ніж на зустрічах МВФ та Світового банку у квітні, оскільки конфлікт спричинив відсутність продовольчої та енергетичної безпеки, зростання цін та ризики для фінансової стабільності.
«Це дуже ясно на людському рівні, на практичному рівні, на об'єктивному рівні – потрібно зупинити війну. Зупинити війну… Це найпростіший спосіб привести світову економіку в кращу форму. Зупинити війну», – сказала директор-розпорядник МВФ Крістіна Георгієва.
Настрої Георгієвої підтримала міністр фінансів США Джанет Йеллен, яка заявила на окремій пресконференції: «Очевидно, що найважливіше, і всі згодні з тим, що росія має припинити війну з Україною».
Незгода росії з такими закликами змусила керівний комітет МВФ виступити із заявою голови, сказала Кальвіно, додавши, що вона відображає тверду згоду з багатьох економічних питань.
У спільній заяві, яку представники МВФ зробили через незгоду росії підтримати комюніке, вони закликали центральні банки прагнути цінової стабільності, і зробити пріоритетним у фіскальній політиці захист вразливих груп населення від підвищення вартості життя.
У МВФ також назвали війну єдиним найбільшим фактором, який підживлює інфляцію і сповільнює світову економіку.
Як повідомляв Укрінформ, у середу Президент України Володимир Зеленський закликав міжнародну спільноту створити новий формат фінансової підтримки України – на зразок того, що був створений у Рамштайні для оборонної допомоги. Він також зауважив, що обговорював з главою МВФ необхідність створення постійної робочої групи, яка займалася б питаннями фінансової підтримки України й оперативно працювала на рівнях міжнародних донорів та країн, що долучаються до цієї допомоги.
Директорка-розпорядниця Міжнародного валютного фонду Крісталіна Георгієва заявила, що МВФ підтримує ініціативу Президента Зеленського щодо створення постійного форуму для забезпечення економічної та фінансової підтримки України.