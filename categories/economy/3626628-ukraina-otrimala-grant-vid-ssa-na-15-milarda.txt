До Державного бюджету України надійшла частина гранту від США у розмірі 1,5 млрд дол., які буде спрямовано на забезпечення пенсійних виплат та окремих програм державної соціальної допомоги.

Як передає Укрінформ, про це повідомляє пресслужба Мінфіну.
"Це перший транш грантових коштів з 4,5 млрд дол. США, які були надані Сполученими Штатами Америки через Цільовий фонд Світового банку у межах проєкту «Підтримка державних видатків для забезпечення стійкого державного управління в Україні", - йдеться в повідомленні.
Зазначається, що залучені грантові кошти від Цільового фонду багатьох донорів буде спрямовано на забезпечення пенсійних виплат та окремих програм державної соціальної допомоги, таких як оплата житлово-комунальних послуг, підтримка малозабезпечених сімей, дітей-інвалідів та інвалідів з дитинства, ВПО, а також на оплату медичних послуг за програмою медичних гарантій тощо.
Як повідомляв Укрінформ, 24 листопада міністр фінансів України Сергій Марченко та Регіональний директор Світового банку у справах Східної Європи (Білорусь, Молдова та Україна) Аруп Банерджі підписали Угоду про надання Україні гранту у розмірі 4,5 млрд дол. США.