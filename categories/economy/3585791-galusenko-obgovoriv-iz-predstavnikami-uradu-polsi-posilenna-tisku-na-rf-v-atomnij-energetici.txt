Міністр енергетики Герман Галущенко провів онлайн-зустріч з міністром клімату і навколишнього середовища Польщі Анною Москвою та уповноваженим уряду Польщі з питань стратегічної енергетичної інфраструктури Матеушем Бергером, під час якої обговорювалося посилення тиску на росію в атомній енергетиці.

Як передає Укрінформ, про це повідомляє Міністерство енергетики України.
"Міністри та урядовий уповноважений обговорили ситуацію на Запорізькій АЕС та привітали повернення з полону директора Ігоря Мурашова. З огляду на такі безпрецедентні дії росії, безперервний ядерний тероризм та залякування персоналу ЗАЕС сторони підтвердили необхідність консолідації та посилення міжнародного тиску на росію, у т.ч. в рамках МАГАТЕ", - йдеться у повідомленні.
Крім того, Галущенко обговорив із польськими колегами поточну ситуацію на ринку електроенергії в Європі й Україні. Сторони скоординували заходи протидії російській енергетичній агресії на двосторонньому рівні.
На зустрічі також ішлося про поглиблення співпраці в реалізації інфраструктурних енергетичних проєктів.
Як повідомлялося, Галущенко закликав Міжнародне агентство з атомної енергії (МАГАТЕ) надати публічну оцінку викраденню генерального директора Запорізької атомної електростанції Ігоря Мурашова, якого росіяни утримували три дні.
У п'ятницю, 30 вересня, гендиректора ЗАЕС затримали росіяни дорогою від станції до Енергодара. Його автівку зупинили, а його самого силоміць затримали та із зав‘язаними очима відвезли в невідомому напрямку. Звільнили Мурашова 3 жовтня, повернувши на підконтрольну Україні територію.
Фото: Міненерго