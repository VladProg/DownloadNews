НАЕК "Енергоатом" обговорила із французькою компанією Orano співпрацю у напрямку збагачення урану.

Як передає Укрінформ, про це повідомляє пресслужба Енергоатома у Телеграмі.
"Президент ДП «НАЕК «Енергоатом» Петро Котін та головний виконавчий директор французької компанії Orano Філіп Кнош обговорили співпрацю компаній під час онлайн-зустрічі. Зокрема, Філіп Кнош розповів про основні характеристики конверсійного підприємства, що належить компанії Orano, а також про ситуацію на ринку послуг з конверсії та збагачення урану", - йдеться у повідомленні.
Зазначається, що Котін поінформував французьку сторону про зростання потреб Енергоатома у послугах зі збагачення урану у середньостроковій перспективі через повну відмову від ядерного палива з рф.
Сторони домовилися про продовження взаємодії із зазначених питань.
Orano – французька група компаній, що займається видобутком, конверсією, збагаченням урану, переробкою відпрацьованого палива, ядерною логістикою, демонтажем, інженерною діяльністю з ядерного циклу та ядерною медициною.
Як повідомлялося, у вересні президент НАЕК "Енергоатом" Петро Котін обговорив із президентом американської компанії з конверсії ConverDyn Малкольмом Крітчлі кооперацію в галузі постачання ядерних матеріалів для виготовлення ядерного палива.