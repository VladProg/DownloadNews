До Києва прибув постійний голова Представництва Світового банку в Україні Геворг Саркісян.

Як передає Укрінформ, про це йдеться в пресрелізі Світового банку, що є в розпорядженні агентства.
«Геворг Саркісян прибув до Києва як постійний голова Представництва Світового банку в Україні», - йдеться в повідомленні.
Від травня 2022 року Саркісян був головою операційного відділу в країнах Східної Європи, куруючи програми Світового банку в Україні та Молдові.
«Попри вторгнення Росії, Світовий банк та його партнери готові і надалі допомагати уряду України вирішувати ключові потреби людей, щоб лікарні працювали, діти ходили до школи, а пенсії виплачувались. Війна завдала величезних збитків країні, але український народ та уряд продемонстрували неймовірну стійкість. Через наші проєкти та технічну допомогу ми допоможемо Україні досягти процвітаючого, мирного та стабільного майбутнього», - відзначив Саркісян.
Як повідомлялось, Геворг Саркісян, громадянин Вірменії, у Світовому банку з 2000 року. Впродовж 23 років працював у різних секторах та регіонах, включаючи нестабільні та постраждалі від конфліктів країни. У 2017-2021 роках працював у М’янмі як голова операційного відділу Світового банку в країнах Південно-Східної Азії. Раніше, він також був керівником глобальних програм Світового банку з чистої енергії, де курував бізнес напрямки відновлюваної енергетики та енергоефективності. Очолював енергетичні та інфраструктурні програми в Індії, Шрі-Ланці, Мальдівах, Вірменії, Грузії, а також працював у низці інших країн Європи, Азії та Африки.