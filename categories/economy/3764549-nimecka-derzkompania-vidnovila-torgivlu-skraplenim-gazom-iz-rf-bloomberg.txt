Німецька компанія, у минулому націоналізована через зв’язки із Росією, відновила торгівлю скрапленим газом із РФ.

Як повідомляє Укрінформ, про це пише Bloomberg.

“Німецький уряд зазнає критики через його зв’язки у енергетичній сфері, оскільки підтримувана за гроші платників податків компанія повернулася до торгівлі скрапленим газом із Росією”, - йдеться у матеріалі.

Зазначається, що компанія SEFE, в минулому донька російського "Газпрому", планує завантажити газ, скраплений ямальським заводом у Сибіру на початку наступного місяця.
“Минулого року, на піку європейської енергетичної кризи, Німеччина націоналізувала цю компанію”, - нагадує Bloomberg.

Агентство зауважує, що вантаж російського газу прямує до Індії, однак “бізнес стосунки німецької державної компанії із Росією викликають певне занепокоєння”.
“1 жовтня судно SEFE “Ріка Амур” завантажить російський вантаж у Бельгії способом перевалки й доставить його до Індії цього ж місяця”, - стверджує Bloomberg із посиланням на дані порту.

Водночас у самій компанії запевнили, що жодним чином не порушують європейські санкції.
“Німецькі порти не залучені до цього процесу, як і європейські чи німецькі газові мережі. Таким чином, ці поставки не надходять на німецький ринок, до промисловості чи користувачів у Німеччині”, - наголосив речник SEFE.

Bloomberg пояснює, що SEFE має довготермінові контракти на закупівлю певних обсягів ямальського скрапленого газу, які були успадковані нею від минулого у складі "Газпрому". Компанія також має окремі довготермінові зобов’язання стосовно здійснення поставок до Індії.