У січні-лютому ПрАТ «Азот» виготовило 235 тис. т міндобрив, що на 23% більше, ніж за аналогічний період минулого року.

Як передає Укрінформ, про це повідомляє пресслужба Group DF.
«У січні-лютому 2023 року Черкаський «Азот», що входить до азотного холдингу OSTCHEM, виготовив 235 тис. тонн мінеральних добрив. Це на 23% більше, ніж у січні-лютому минулого року, коли було випущено 191,7 тис. тонн мінеральних добрив», - йдеться в повідомленні.
За інформацією компанії, у лютому 2023 року обсяги виробництва становили 123,7 тис. тонн продукції на місяць – це максимальний показник із початку повномасштабної війни.
Ключовим продуктом, за рахунок якого підприємство демонструвало зростання обсягів виробництва у січні-лютому 2023 року, став карбамід, обсяги виробництва якого за 2 місяці зросли на 196% із 22,8 тис. т у 2022 році до 67,4 тис. т.
Також майже на 10% зросли обсяги виробництва карбомідо-аміачної суміші - із 50,9 до 56,2 тис. т.
Обсяги виробництва аміачної селітри залишилися на тому ж рівні (-2%) – 102,2 тис. т.
За словами голови правління «Азоту» Віталія Склярова, у березні та квітні підприємство продовжить працювати на 70-80% своєї потужності, аби забезпечити підвищений попит з боку аграріїв для проведення весняної посівної кампанії. За його словами, сьогодні на підприємстві працюють усі базові цехи з виробництва добрив – цех аміаку, аміачної кислоти, аміачної селітри, карбаміду та КАС.
Як повідомлялося, фермери Житомирської, Вінницької та Черкаської областей зможуть отримати мінеральні добрива (сульфат амонію) для підживлення зернових та олійних культур від програми USAID АГРО.
Фото: Group DF