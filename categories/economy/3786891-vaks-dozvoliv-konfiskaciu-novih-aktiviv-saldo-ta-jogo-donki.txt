Вищий антикорупційний суд ухвалив рішення у справі за другим позовом Міністерства юстиції України про застосування санкцій щодо колаборанта Володимира Сальдо.

Як передає Укрінформ, про це повідомляє пресслужба міністерства.
«10 листопада 2023 року ВАКС рішенням у справі 991/9596/23 задовольнив другу позовну заяву Міністерства юстиції України про застосування до Сальдо В.В. – колишнього члена проросійської партії «Опозиційна платформа за життя», депутата Херсонської міської ради, що долучився до колабораціонізму з державою-агресором після окупації Херсона військами РФ під час повномасштабного вторгнення в Україну – санкції стягнення активів в дохід держави», - ідеться в повідомленні.
Зазначається, що рішенням суду в дохід держави стягнуто активи, що належать Сальдо особисто, а саме - грошові кошти у розмірі 74 282,06 грн, 319,88 дол. США та 1 174,71 євро, що зберігаються на особистих рахунках підсанкційної особи.
«Крім того, вказаним рішенням було стягнуто активи, якими Сальдо В.В. володіє опосередковано, через доньку Сальдо Ірину Володимирівну, а саме корпоративні права у Публічному акціонерному товаристві Проєктно-будівельна фірма «ХЕРСОНБУД» у розмірі 8,5636% від загальної кількості акцій підприємства», - інформує пресслужба міністерства.
Як повідомлялося, 13 квітня Міністерство юстиції України подало позовну заяву до Вищого антикорупційного суду про застосування санкцій до колаборанта Володимира Сальдо, який у період окупації Херсона очолював т. зв. військово-цивільну адміністрацію Херсонської області.
Рішенням ВАКС у цій справі від 9 травня 2023 року частково задоволено позов Мін'юсту про застосування до Сальдо санкції, передбаченої пунктом 1-1 частини 1 статті 4 Закону України «Про санкції». Зокрема, як пояснили в Мін’юсті, цим рішенням у дохід держави стягнуто активи, які знаходяться у прямому володінні Сальдо, а також ті, якими він володіє опосередковано, через колишню дружину Любов Сальдо.
Водночас суд відмовив у стягненні майна, яким, на думку Мін’юсту, Сальдо володіє опосередковано, через доньку Ірину Сальдо. Міністерство подало апеляцію на це рішення.
На початку листопада 2023 року Малиновський районний суд Одеси визнав херсонського колаборанта Володимира Сальдо винуватим у державній зраді та засудив до 15 років позбавлення волі з конфіскацією майна.