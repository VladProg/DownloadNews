Станом на ранок 2 грудня, виробники електроенергії забезпечують 83% споживання. Враховуючи потреби критичної інфраструктури, бізнес і населення забезпечені електрикою на 40-50%.

Про це заявив Прем'єр-міністр Денис Шмигаль під час засідання уряду, повідомляє кореспондент Укрінформу.
"Станом на сьогоднішній ранок виробники електроенергії забезпечують 83% споживання. До всіх операторів системи розподілу — обленерго — доведені ліміти споживання по кожній області, які пріоритетно забезпечують живлення об’єктів критичної інфраструктури", - сказав Шмигаль.

Відео: Телеграм Дениса Шмигаля
Він зазначив, що потреби інших споживачів — підприємств та житлового сектору — забезпечуються на 40-50%. Водночас очільник уряду повідомив, що відновлювальні роботи дозволяють скорочувати час відключень, а також переходити до прогнозованих планових графіків.
Як повідомлялося, Міністерство енергетики доручило провести позапланові перевірки дотримання графіків відключення електроенергії. До перевірок будуть залучені представники НКРЕКП, СБУ, а також НЕК «Укренерго» - в частині перевірок обленерго. Перевірять також технічний стан елементів обладнання системної протиаварійної автоматики.