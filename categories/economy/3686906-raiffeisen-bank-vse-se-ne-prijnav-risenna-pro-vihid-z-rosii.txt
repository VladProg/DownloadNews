Австрійська банківська група Raiffeisen Bank International все ще продовжує розгляд варіантів щодо майбутнього свого дочірнього банку в росії, включно з виходом з нього.

Про це власному кореспондентові Укрінформу в Австрії повідомив речник RBI Крістоф Данц.
"RBI розглядає всі стратегічні варіанти щодо майбутнього "Райффайзенбанку росія", включно з впорядкованим виходом з банку. Через складність ситуації, включаючи обмежувальні заходи, запроваджені російською федерацією, цей процес все ще триває", - прокоментував Данц питання про те, чи прийняла вже RBI рішення про вихід з росії.
На цьому тлі він додав, що російська дочка Raiffeisen Bank International "практично припинила свою кредитну діяльність і скоротила обсяги кредитування приблизно на 30%".
Також Данц запевнив, що RBI "суворо дотримується всіх чинних правових вимог Австрії та ЄС, які визнають територіальну, політичну та економічну цілісність України". "Всупереч заявам у соціальних мережах, RBI не веде бізнесу на територіях Донецької та Луганської областей і Кримського півострова ні безпосередньо, ні через свої дочірні компанії", - заявили в австрійській банківській групі.
Окремо Данц поінформував, що з початку війни Raiffeisen Bank International "надавав масштабну гуманітарну допомогу Україні, при цьому не лише пряму фінансову допомогу у розмірі 20 млн євро, але й всебічну підтримку населенню в Україні та українським біженцям за кордоном".
Він також заявив, що Райффайзен Банк в Україні "працює високопрофесійно в умовах воєнного часу, забезпечуючи стабільність банківської системи та виконуючи свої зобов'язання перед наглядовими органами, клієнтами та співробітниками".
Як повідомляв Укрінформ, Національне агентство з питань запобігання корупції внесло австрійську банківську групу Raiffeisen Bank International до переліку міжнародних спонсорів війни "за продовження роботи банку в росії та офіційне визнання так званих "ДНР" та "ЛНР" через своє представництво в рф.
У НАЗК повідомили, що банк скористався санкціями, що призвели до виходу з російського ринку його конкурентів. Так, до російського бюджету у 2022 році банк заплатив у 4,8 разів більше, ніж за весь довоєнний рік – 559 млн євро, що дорівнює вартості близько 95 ракет "Калібр", якими держава-терорист регулярно обстрілює мирні українські міста.
Було заявлено, що Raiffeisen не лише офіційно визнає так звані Донецьку та Луганську "народні республіки" через своє російське представництво, а й надає вигідні умови кредитування російським окупантам (кредитні канікули та пільгові кредити), фактично винагороджуючи російських військових за їхні воєнні злочини. До того ж, банк підіграє російській пропаганді, називаючи війну "спеціальною військовою операцією".
Як відомо, у 2022 році австрійська банківська група отримала прибуток у розмірі 3,6 млрд євро. При цьому, 60% свого прибутку, або понад 2 млрд євро, RBI заробив у росії. Водночас, російське законодавство наразі забороняє переказ дивідендів за кордон, то ж Raiffeisen Bank International наразі не може вивести з росії ці зароблені у минулому році гроші.
У березні ЗМІ повідомили, що RBI працює над схемою "прихованого бартеру", яка може дати можливість російському "сбербанку" отримати близько 2 млрд євро за активи ліквідованої у Європі дочки, які через санкції не можуть бути переведені в рф.