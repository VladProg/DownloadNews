Бюро економічної безпеки викрило масштабну схему реалізації нелегальних електронних цигарок та тютюну для кальяну на Київщині. Загальна вартість контрафакту становить близько 100 млн грн.

Як передає Укрінформ, про це повідомляє пресслужба БЕБ.

"Детективи Бюро економічної безпеки викрили масштабну схему реалізації нелегальних електронних цигарок та тютюну для кальяну на Київщині. Товари були ввезені на територію України з порушенням митного законодавства та без марок акцизного податку", - йдеться в повідомленні.

Слідство встановило групу осіб, які організували транспортування електронних сигарет та тютюну для кальяну для подальшого роздрібного збуту. Детективи провели невідкладні обшуки двох вантажних автомобілів. Під час огляду вилучені 677 картонних коробок та 22 будівельних мішки з електронними тютюновими виробами.

Орієнтовна вартість вилученого контрафакту становить близько 100 млн грн. Також встановлюються обставини за фактом підробки зазначеними особами самої марки акцизного податку.

Як повідомляв Укрінформ, на початку березня у Львівській області детективи Бюро економічної безпеки України проводили обшуки на території однієї з тютюнових фабрик. Службові особи товариства підозрюються в здійсненні незаконного виготовлення та зберігання тютюнових виробів, що не оклеюються марками акцизного податку та не відображаються в бухгалтерському і податковому обліку та без декларування отриманих доходів від їх реалізації.
Фото: БЕБ