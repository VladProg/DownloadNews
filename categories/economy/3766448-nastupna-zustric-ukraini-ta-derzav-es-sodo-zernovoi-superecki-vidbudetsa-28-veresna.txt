Наступна зустріч координаційної платформи, створеної під егідою Єврокомісії для вирішення проблеми експорту українського зерна до п’яти сусідніх країн ЄС, відбудеться 28 вересня.

Про це Прем'єр-міністр Денис Шмигаль сказав на засіданні уряду, передає Укрінформ.
"28 вересня буде наступна зустріч координаційної платформи з питань експорту і транзиту, де фіналізуємо ці пропозиції, щоб план почав діяти якнайшвидше. Чотири країни опрацювали український план, висловили свої конструктивні зауваження і пропозиції та готові до обговорення. І лише одна держава – проти. На жаль… У нас немає цьому ані логічного, ані економічного пояснення", – сказав Шмигаль.
За його словами, щоб вирішити зернову кризу, Україна представила свій план, і Європейська комісія його підтримала. Це механізм верифікації та авторизації чотирьох видів аграрної продукції. Відповідну постанову Кабмін ухвалив сьогодні.
"Вже готуємо до підписання такі документи з Румунією та Болгарією. Ці країни не порушували торговельних правил Євросоюзу та Угоду про асоціацію і не вводили односторонні обмеження. Дякую за це, Україна надзвичайно цінує відповідальне партнерство. Вдячні всім сусідам, які відкриті до компромісу. У свою чергу, завжди готові йти на конструктивний діалог. Саме на діалог, а не на політичні ігри, де ставка надто висока – наша єдність і наша солідарність", – наголосив Прем’єр-міністр.
Він вкотре наголосив на тому, що наша держава не має і ніколи не мала мети зашкодити фермерам сусідніх країн. "Україна вдячна за все те, що роблять для нас партнери. За допомогу зброєю, за прийняття українських жінок, дітей, за гуманітарну та фінансову підтримку", – сказав глава уряду.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
15 вересня Єврокомісія не продовжила дію тимчасових обмежень ЄС щодо імпорту збіжжя з України до п’яти сусідніх країн Євросоюзу. Після цього Польща, Угорщина та Словаччина оголосили про рішення надалі одноосібно блокувати імпорт української агропродукції та припинили участь у координаційній платформі, яка була створена під егідою Єврокомісії для вирішення зернового питання.
На зустрічі координаційної платформи, створеної під егідою Єврокомісії для вирішення проблеми експорту українського зерна до п’яти сусідніх країн ЄС, Україна представила план дій.