Львівський меблевий кластер обʼєднав 11 компаній у першому Національному павільйоні України на провідній міжнародній виставці Boutique Design New York - BDNY, що відбулася в Нью-Йорку.

Про це повідомляє Львівська міська рада, передає Укрінформ.
Зазначається, що на виставці Boutique Design New York 2023 (BDNY) серед 11 українських компаній було представлено п’ять львівських бізнесів. Виставка відбувалася впродовж 12-13 листопада.
Українська експозиція на BDNY привернула увагу відвідувачів та представників всесвітньо відомих мереж сектору гостинності своїми сучасними та креативними інтер’єрними рішеннями. До виставки долучились: Furniture company «Tivoli», «ARTBUZ» creative workshop, Re:Quiet, Меблевий Парк, Мебус - меблева мануфактура, Clayp, FIX urban furniture, ADS, ARIAUkraine, Roomio Виробництво Меблів, Haus Mobel - immer zusammen.

«Ми в захваті від кількості продуктивних зустрічей, котрі нам вдалось провести. Архітектори, дизайнери, управлінські компанії, топ-менеджери і власники готелів, ресторанів, розвиткових та відпочинкових закладів, представники будівельних корпорацій та спеціалісти з облаштування затишних домівок – це величезна кількість розмов та розповідей про нашу продукцію та можливості. Це наша перша виставка у США і ми вже маємо багато планів за результатами цих двох насичених днів. Щиро дякуємо за підтримку програмі USAID «Конкурентноспроможна економіка України», – зазначив учасник Львівського меблевого кластеру та керівник компанії «Меблевий Парк» Тарас Приступа.

Національний павільйон України на Boutique Design New York 2023 організував Львівський меблевий кластер спільно з Офісом з розвитку підприємництва та експорту, Центром підтримки підприємництва Львівської міської ради та національним проєктом Дія.Бізнес, за підтримки Програма USAID «Конкурентоспроможна економіка України».

Як повідомляв Укрінформ, Рівненщина позиціонує себе меблевою столицею країни - за останні три роки залучила понад 400 млн євро інвестицій в галузь меблевої деревообробки. Зі слів начальника Рівненської ОВА Віталія Коваля, за розрахунками експертів, Україна може стати найбільшим виробником меблів у Європі.
Фото: city-adm.lviv.ua