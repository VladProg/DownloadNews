Служба безпеки ліквідувала корупційну схему в Головному управлінні Держпродспоживслужби в Одеській області. Учасники оборудки вимагали гроші з представників компаній, які експортують українську агропродукцію у межах «зернової угоди».







Про це йдеться у повідомленні СБУ, передає Укрінформ.
У Службі повідомили, що за хабарі вони «гарантували» зернотрейдерам безперешкодне отримання фітосанітарних сертифікатів відповідності їхньої продукції.
За відмову сплачувати «данину» погрожували максимально затягувати бюрократичні процедури.
Співробітники СБУ поетапно задокументували два епізоди отримання майже 400 тис. у гривневому еквіваленті посередником, якого посадовці залучили для передачі хабарів.
Встановлено, що за кожну тонну експортованої продукції учасники схеми вимагали «данину» у розмірі 40 американських центів.
У межах кримінального провадження СБУ задокументувала передачу посереднику чергового «завдатку». Наразі йому повідомлено про підозру за ч. 3 ст. 369-2 Кримінального кодексу України (зловживання впливом).

Своєю чергою, в офісі Генпрокурора уточнили, що за даними слідства, з осені 2022 року по 21 березня 2023 року, перебуваючи в м. Ізмаїл Одеської області, громадянин вимагав та одержав неправомірну вигоду для себе в розмірі 12 200 доларів США.

За ці кошти підозрюваний обіцяв вплинути на прийняття рішень службовими особами ДУ «Одеська обласна фітосанітарна лабораторія» та ГУ Держпродспоживслужби в Одеській області щодо видачі фітосанітарних сертифікатів на експортовану приватним підприємством кукурудзу.
Правоохоронці затримали його під час одержання частини неправомірної вигоди в сумі 2 500 доларів США.
За клопотанням сторони обвинувачення слідчим суддею підозрюваному обраний запобіжний захід – тримання під вартою з можливістю внесення застави у розмірі 993 080 грн.