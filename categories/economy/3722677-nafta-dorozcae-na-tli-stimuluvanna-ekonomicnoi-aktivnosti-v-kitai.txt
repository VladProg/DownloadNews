Ціни на нафту збільшуються в середу, 14 червня, після стрибка більш ніж на 3% на день раніше.

Як передає Укрінформ, про це повідомляє enkorr.
Згідно з повідомленням, зростанню котирувань напередодні сприяло зниження однієї з ключових процентних ставок Народним банком Китаю, а також новини про те, що Пекін готує додаткові заходи для стимулювання економічної активності в країні.
Серпневі ф'ючерси на Brent подорожчали на лондонській біржі ICE Futures на $0,16 (0,22%), до $74,45 за барель. У вівторок Brent здорожчала на $2,45 (3,4%), до $74,29 за барель.
Липневі ф'ючерси на WTI піднялися в ціні на біржі NYMEX на $0,08 (0,12%), до $69,5 за барель. За підсумками попередньої сесії контракт здорожчав на $2,3 (3,4%), до $69,42 за барель.
«Рух Китаю до нових стимулів забезпечує підтримку нафтовому ринку. Зниження ключової процентної ставки китайським ЦБ дає надію на те, що пом'якшення політики може трансформуватися у більш потужне економічне зростання цього року»,– сказав MarketWatch аналітик Schneider Electric Роббі Фрейзер.
НБК у вівторок знизив ставку за семиденними операціями зворотного РЕПО до 1,9% з 2%.
Підтримку нафтового ринку також надало повідомлення Bloomberg про те, що влада США планує поповнити стратегічний нафтовий резерв (SPR) на 12 млн барелів цього року.
Увагу трейдерів у середу спрямовано на засідання Федеральної резервної системи. Інвестори розраховують, що суттєве послаблення інфляції дозволить ФРС зробити паузу у циклі посилення грошово-кредитної політики і зберегти базову процентну ставку незмінною (на рівні 5-5,25%) на засіданні 13-14 червня.