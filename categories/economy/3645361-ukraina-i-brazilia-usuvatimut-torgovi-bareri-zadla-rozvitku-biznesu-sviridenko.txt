Україна і Бразилія зацікавлені в розширенні двосторонньої торгівлі через усунення торгових бар'єрів, сприянні розвитку бізнесу, реалізації проєктів у межах Інвестиційного меню.

На цьому наголосила перший віцепрем’єр-міністр - міністр економіки України Юлія Свириденко, передає Укрінформ з посиланням на пресслужбу Мінекономіки.
«Українська делегація вже провела кілька зустрічей з Президентом Федеративної Республіки Бразилія Луїсом Інасіо Лулою да Сілва, в ході яких було презентовано формулу миру для світу від Президента України Володимира Зеленського. Формула містить 10 основних пунктів, в основі яких – непорушення територіальної цілісності України, продовольча й енергетична безпека. Нам дуже важливо, щоб найбільша країна в Латинській Америці – Бразилія – зацікавилася у практичній реалізації одного із запропонованих пунктів досягнення миру», - зазначила Свириденко.

За її словами, спільний інтерес обох країн полягає в розширенні двосторонньої торгівлі через усунення торгових бар'єрів, сприянні розвитку бізнесу, реалізації проєктів у межах Інвестиційного меню. Також Україна розраховує на приєднання Бразилії до повномасштабних санкцій проти рф.
Як повідомляв Укрінформ, українська делегація на чолі з Юлією Свириденко взяла участь у церемонії інавгурації Президента Федеративної Республіки Бразилія Луїза Інасіу Лули да Сілви.
Українська делегація мала низку ділових зустрічей з президентом Німеччини Франком-Вальтером Штайнмаєром, президентом Анголи Жуаном Лоренсу, президентом Португалії Марсело Ребелу ді Соза, королем Іспанії Філіпом Шостим, очільником МЗС Туреччини Мевлютом Чавушоглу та міністром закордонних справ Гватемали Маріо Адольфо Букаро Флоресом. Україна має намір посилювати економічні зв'язки з країнами Африканського континенту.
Фото: www.me.gov.ua