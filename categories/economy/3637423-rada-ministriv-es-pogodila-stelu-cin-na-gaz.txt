Міністри енергетики ЄС дійшли спільного рішення щодо запровадження механізму ринкової корекції та обмеження ціни на закупівлю природного газу з метою стабілізації ситуації на енергетичному ринку Євросоюзу. Вона становитиме €180 за мегават/годину.


Як передає Укрінформ, про це повідомляється на сайті Європейської ради.
«Міністри енергетики ЄС досягли політичної згоди навколо регуляторних правил Ради ЄС, що встановлюють механізм ринкової корекції для захисту громадян та економіки проти надзвичайно високих цін. Ці регуляторні правила покликані обмежити випадки надзвичайно високих цін на газ в ЄС, які не відображують світові ринкові ціни, і водночас гарантувати безпеку постачання та стабільність на фінансових ринках», - йдеться у повідомленні.
Механізм ринкової корекції буде застосований автоматично, якщо на ринку відбуватимуться відповідні події і форвардна місячна ціна на біржі оптової закупівлі TTF (the Title Transfer Facility) перевищуватиме 180 євро/мегават упродовж трьох робочих днів.
Ще однією умовою автоматичного застосування Механізму є ситуація, за якої форвардна ціна TTF на 35 євро перевищуватиме середню ціну на скраплений газ (LNG) на глобальному ранку також протягом трьох робочих днів.
За повідомленням, механізм ринкової корекції буде застосовуватися з 15 лютого 2023 року. Відповідна інформація оприлюднюватиметься Агентством із співробітництва енергетичних регуляторів (ACER).
Погоджені регуляторні правила передбачають також можливість призупинення дії Механізму за умов підвищеного ризику для безпеки постачання, фінансової стабільності, стабільного постачання газу до ЄС або інших ризиків, пов’язаних із коливаннями попиту на газ. Постійний моніторинг за цими обставинами здійснюватимуть Єврокомісія, ACER та інші уповноважені структури енергетичного нагляду.
Якщо застосування механізму ринкової корекції призводить до розбалансування ринку, Єврокомісія уповноважена ухвалити рішення про призупинення його дії. Це може відбутися, наприклад, якщо попит на газ зросте на 15% упродовж одного місяця або на 10% за два місяці. Ще однією обставиною для таких дій може стати різке скорочення імпорту LNG або суттєве падіння обсягів продажу газу на TTF порівняно з відповідним періодом попереднього року. Рішення про призупинення дії Механізму оприлюднюватиметься в Офіційному журналі ЄС.
«Нам вдалося дійти важливої угоди, яка захистить громадян від космічного злету цін на енергію. Ми встановили реалістичний та ефективний механізм, який включає необхідні запобіжники. Вони мають захистити нас від ризиків для безпеки постачання та для стабільності фінансового ринку», - зауважив міністр енергетики головуючої в ЄС Чеської Республіки Йозеф Сікела.
Як повідомляв Укрінформ, одним із наслідків війни росії проти України стало різке зростання цін на енергію, зокрема, на природний газ в Європі та у світі. Після того, як росія почала використовувати енергію в якості зброї, ЄС оголосив курс на поступове позбавлення залежності від російських викопних ресурсів та почав диверсифікацію шляхів постачання газу від інших надійних постачальників, зокрема, із США, Норвегії, Катару, Азербайджану та інших країн.
ЄС погодив так звану платформу спільної закупівлі газу, яка дозволяє країнам-членам уникати конкуренції між собою на глобальному енергетичному ринку та повною мірою скористатися перевагами спільної купівельної спроможності Європейського Союзу. Учасниками цієї платформи спільної закупівлі газу є також Україна, Молдова та країни Західних Балкан.