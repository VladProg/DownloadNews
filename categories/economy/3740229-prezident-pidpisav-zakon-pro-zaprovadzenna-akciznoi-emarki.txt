Президент України підписав закон, яким передбачається запровадження з 1 січня 2026 року електронної марки акцизного податку.

Про це повідомляє Укрінформ із посиланням на пресслужбу Міністерства цифрової трансформації.
«Це один із найбільш антикорупційних законів у сфері контролю за обігом тютюну та алкоголю. Він передбачає впровадження електронної акцизної марки замість паперової, а також створення цифрової системи еАкциз, яка дозволить відстежувати товари й розвинути чесні та прозорі правила ведення бізнесу у сфері алкогольної та тютюнової продукції», - йдеться в повідомленні.
У міністерстві наголосили, що впровадження системи еАкциз забезпечить прозорий механізм контролю за обігом підакцизних товарів й унеможливить продаж тютюнових виробів та алкоголю з підробленими акцизними марками. Всі операції з перевезення, зберігання, продажу кожної одиниці продукції фіксуватимуть в електронній системі. Очікується, що це на 15% збільшить надходження до бюджету від сплати акцизного податку.
Також кожен товар матиме е-акцизну марку – DataMatrix-код. Споживач зможе зчитати код на продукції через застосунок "Дія", перевірити алкоголь та цигарки і визначити, чи перед ним легальний продукт. Якщо з'яcується, що товар нелегальний, споживачі зможуть сповістити про це контрольні державні органи через Дію. єАкциз почне діяти з січня 2026 року.
Як повідомлялось, у червні парламент підтримав у другому читанні та в цілому законопроєкт (№8287), яким із 1 січня 2026 року запроваджується електронна марка акцизного податку.