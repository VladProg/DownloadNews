Енергетики знов підключили один з енергоблоків-тисячників (ВВЕР-1000), який вчора був відключений від електромережі.

Як передає Укрінформ, про це НАЕК "Енергоатом" повідомляє у Телеграмі.
"Вчора, 10 грудня, один з енергоблоків-тисячників (ВВЕР-1000) Енергоатома був відключений від енергомережі для усунення зауваження трансформатора струму резервного захисту. Зауваження усунули, і сьогодні о 02:43 енергоблок знову підключили до електромережі", - ідеться у повідомленні.
В компанії зазначили, що також закінчується поновлювальний ремонт ще одного енергоблоку ВВЕР-1000, який зазнав пошкоджень внаслідок обстрілів енергетичної інфраструктури 23 листопада. Найближчими днями його теж підключать до мережі.
"Для забезпечення потреб населення і економіки країни всі інші енергоблоки вітчизняних АЕС, за винятком тимчасово захопленої Запорізької станції, працюють на максимальній потужності", - підкреслили в Енергоатомі.
Тимчасово захоплена ЗАЕС, включення якої блокується російськими загарбниками, продовжує постійно споживати близько 100 МВт електроенергії на власні потреби від енергосистеми України.
Як повідомляв Укрінформ, 11 вересня, вночі, о 03:41 енергоблок №6 ЗАЕС відключили від енергомережі. Іде підготовка до його розхолодження та переведення у холодний стан.
Фото: Енергоатом