Ситуація з накопиченням газу та вугілля для проходження опалювального сезону не є критичною, однак Україні може знадобитися імпорт газу.

Таку думку висловив директор енергетичних програм Центру Разумкова Володимир Омельченко під час панельної дискусії в Медіацентрі Україна-Укрінформ.
«Ресурси накопичуються поступово. Не можна сказати, що з ресурсами у нас критична ситуація. За планом потрібно, щоб до 15-20 жовтня було на складах 1,8 млн тонн вугілля. На сьогодні - 1,3 млн тонн», - розповів експерт.
За оцінкою Омельченка, накопичити ще 500 тис. тонн до опалювального сезону реально. Водночас, проблемним у плані накопичення вугілля є ПАТ «Центренерго». «На сьогодні компанія працює максимум на 15% своїх можливостей через слабкий менеджмент, який був у попередні роки», - зауважив експерт.
Запаси газу в підземних сховищах складають близько 14,2 млрд кубометрів, однак із цього об'єму близько 2 млрд кубометрів належить іноземним компаніям. «Це означає, що навряд чи їх можна враховувати для підготовки до осінньо-зимового періоду. Думаю, тут без імпорту не обійтися, і потрібно, щоб Нафтогаз попрацював у цьому напрямку», - сказав Омельченко.
За його розрахунками, Нафтогазу потрібно буде законтрактувати понад 1 млрд кубометрів імпортного газу.
Крім того, експерт прогнозує дефіцит потужності в енергосистему в окремі години в обсязі 2-3 ГВт. Частково цей дефіцит можна буде усунути за рахунок імпорту електроенергії, однак ринок потрібно стимулювати закуповувати енергію в Європі.
Омельченко наголосив, що нинішні цінові обмеження не відповідають європейським, крім того, узимку ціни на європейських ринках додатково зростатимуть. Це означає, що українські компанії не матимуть комерційного інтересу для імпорту.
Щодо пропозиції НКРЕКП щодо зобов'язання НЕК «Укренерго» сплачувати імпортерам електроенергії різницю між цінами, експерт вважає, що таке рішення призведе до зростання боргів оператора системи передачі перед ринком.
Як повідомлялося, прем'єр-міністр Денис Шмигаль заявив, що підготовка до осінньо-зимового періоду входить у фінальну стадію.