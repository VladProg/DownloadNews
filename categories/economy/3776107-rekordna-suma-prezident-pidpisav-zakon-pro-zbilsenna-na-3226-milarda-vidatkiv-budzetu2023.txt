Президент України Володимир Зеленський підписав закон №10038 про внесення змін до Закону України “Про Державний бюджет України на 2023 рік” щодо фінансового забезпечення сектору безпеки і оборони та вирішення першочергових питань на 322,6 млрд гривень.

Про це повідомляється на сайті українського парламенту, передає Укрінформ.
Проєкт Закону України «Про внесення змін до Закону України «Про Державний бюджет України на 2023 рік» щодо фінансового забезпечення сектору безпеки і оборони та вирішення першочергових питань» було розроблено з метою подальшого здійснення невідкладних заходів, спрямованих на протидію широкомасштабній збройній агресії Російської Федерації проти України, та вирішення інших першочергових питань держави.
Згідно з ухваленим законом збільшуються видатки на:


Міноборони - на 211 млрд грн;


МВС - на 79 млрд грн;


Мінсоцполітики - на 16,5 млрд грн;


МЗС - на 1,3 млрд грн;


Мінстратпром - на 4,3 млрд грн;


СБУ - на 4,2 млрд грн;


ГУР - на 2,5 млрд грн;


Міносвіти - на 572 млн грн;


ДСЗІ - на 570 млн грн;


Службу зовнішньої розвідки - на 500 млн грн;


УДО - на 230,5 млн грн;


Міненерго - на 350 млн грн;


БЕБ - на 219 млн грн.


Як повідомляв Укрінформ, 6 жовтня Верховна Рада ухвалила зміни до Державного бюджету України на 2023 рік, що збільшують видатки бюджету на 322,6 млрд грн.
Народний депутат із парламентської фракції “Голос” Ярослав Железняк зазначив, що такими змінами встановлено два рекорди за історію України: видатки загального бюджету вперше будуть більші 3,39 трлн грн, а дефіцит - більше 2 трлн грн.