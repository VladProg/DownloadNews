Нафтогаз спільно з мерами міст уже розпочав підготовку до наступного опалювального сезону 2023/2024 років.

Як повідомляє Укрінформ із посиланням на пресслужбу компанії, зустріч голови правління НАК «Нафтогаз України» Олексія Чернишова з очільниками громад, які представляють Асоціацію міст України, відбулася сьогодні.
«Вдячний керівникам міст та областей за спільну роботу й готовність працювати на результат 24/7... З реформою децентралізації змінились підходи до співпраці, що дає можливість спільно вирішувати складні проблеми. Завдяки цьому ми успішно пройшли найважчу за часи незалежності країни зиму. Працюємо зараз, щоб успішно пройти й наступну», — прокоментував Чернишов.
За інформацією пресслужби, серед питань, що обговорювалися на зустрічі, – формування достатніх запасів газу на наступну зиму та погашення заборгованості підприємств теплопостачання за спожитий ресурс.
Як повідомлялося, 14 квітня в Україні офіційно завершився опалювальний сезон 2022/2023 років.
Фото: Нафтогаз