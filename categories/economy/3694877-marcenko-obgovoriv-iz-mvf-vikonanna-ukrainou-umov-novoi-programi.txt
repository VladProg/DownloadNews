У ході робочого візиту до США міністр фінансів Сергій Марченко та перша заступниця директора-розпорядника МВФ Гіта Гопінат обговорили виконання українською стороною умов нової програми фінансування.

Як передає Укрінформ, про це повідомляє пресслужба Мінфіну.
“Міністерство фінансів України високо цінує підтримку МВФ та внесок в економічний розвиток країни протягом багатьох років. В умовах війни партнерство з Фондом допомагає у збереженні фінансової стабільності, а також у пом’якшенні економічних наслідків вторгнення. Спільно з МВФ ми зробили величезну роботу, пройшовши шлях від невизначеності до нової програми фінансування”, — зазначив Марченко.
Він зауважив, що програма розширеного фінансування (EFF) є опорою у співпраці з міжнародними партнерами та сприяє на шляху залучення широкомасштабного фінансування донорів, включаючи країни G7 та Європейського Союзу.

Сторони також обговорили виконання українською стороною умов програми. Уряд України зобов’язався зміцнювати політики, які підтримують фіскальну, зовнішню, цінову та фінансову стабільність, а також підтримувати економічне відновлення з одночасним покращенням управління та зміцненням інституцій задля сприяння довгостроковому зростанню на шляху післявоєнної відбудови та євроінтеграції.
Як повідомлялось, у березні 2023 року Рада директорів Міжнародного валютного Фонду затвердила нову чотирирічну програму розширеного фінансування для України у розмірі 15,6 млрд дол. США. Перший транш у розмірі 2,7 млрд доларів США Україна отримала одразу після схвалення програми.
Фото: mof.gov.ua