Міністр аграрної політики та продовольства України Микола Сольський і посол Республіки Польща в Україні Бартош Ціхоцкі обговорили інструменти й напрями впровадження програми Grain from Ukraine.

Як передає Укрінформ, про це повідомляє пресслужба Мінагрополітики.
Зазначається, що сторони обговорили можливості розширення кола партнерів-учасників гуманітарної програми, нагальні питання механізмів її фінансування та процедуру взаємодії учасників на кожному етапі впровадження гуманітарної місії.
«Реалізація ініціативи - спільна робота України та партнерів, і для нас важливо, щоб вона була максимально ефективною. Від цього залежить не лише економічна стабільність нашої країни у складний час, а й загалом продовольча безпека світу», - зауважив Сольський.

Міністр підкреслив важливість застосування усього можливого транспорту, який дозволяє збільшувати обсяги експорту української агропродукції.
Ціхоцкі наголосив, що Польща й надалі активно підтрмуватиме Україну, зокрема, у питаннях забезпечення продовольчої безпеки світу.
Як повідомлялося, під егідою Президента Володимира Зеленського 15 листопада розпочала роботу гуманітарна програма Grain from Ukraine, яка буде реалізована в партнерстві з World Food Program.

У межах програми Україна спрямовує частину зібраної пшениці, що відправлялася на експорт, на закупівлю для тих африканських країн, де вже зараз існують проблеми голоду. Частину експортного зерна можуть викупити держави-учасниці проєкту; Україна постачатиме його до бідних африканських країн.
Фото: minagro.gov.ua