У компанії «ДТЕК Енерго» в 2023 році ввели в роботу 21 нову вугільну лаву, ще п’ять планують ввести до кінця року.

Як передає Укрінформ, про це у Фейсбуці повідомив генеральний директор «ДТЕК Енерго» Ільдар Салєєв, говорячи про вуглевидобуток компанією.
«Щоб ТЕС ДТЕК могли працювати взимку на максимумі, забезпечуємо їх достатніми обсягами палива. Для цього ввели в роботу 21 нову вугільну лаву. Ще 5 маємо ввести до кінця року», - написав гендиректор.
Він зазначив, що український вуглевидобуток для компанії в пріоритеті, тому цьогоріч інвестують у нього вдвічі більше – до 7,4 млрд грн.
Салєєв також додав, що компанія формує додатковий запас міцності на зиму, для чого імпортує вугілля з-за кордону. На сьогодні вже доставили з Польщі 53 тис. тонн вугілля, планують на опалювальний сезон - 210 тис. тонн.
Крім того, керівник компанії «ДТЕК Енерго» повідомив, що машинобудівники підтримали потреби шахтарів в гірничо-шахтному обладнанні (ГШО) – було вироблено 695 одиниць, 14 нових комбайнів, 931 тис. запчастин та комплектуючих. «Усе це - ще одна опора для надійнішого проходження Україною зимового опалювального періоду», - підсумував гендиректор.
Як повідомлялося, компанія «ДТЕК Енерго» планувала інвестувати 11 млрд грн у підготовку шахт і ТЕС до опалювального сезону 2023/24 рр.