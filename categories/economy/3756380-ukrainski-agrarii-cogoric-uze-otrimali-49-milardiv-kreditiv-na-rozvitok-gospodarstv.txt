Від початку 2023 року станом на 1 вересня понад 10 тис українських агропідприємств одержали 49 млрд грн банківських кредитів на розвиток господарств.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що найбільший обсяг кредитів за різними програмами отримали аграрії: Київської області - 8,46 млрд грн (745 підприємств отримали кошти), Вінницької області – 4,8 млрд грн (1162 підприємства) та Дніпропетровської області - 4,4 млрд грн (672 підприємства). У Кіровоградській області 1441 підприємство отримало кредитів на 4 млрд грн.
Станом на 1 вересня за державною програмою «Доступні кредити 5-7-9» майже 8 тис. агропідприємств отримали 29,6 млрд грн.
За цією програмою найбільше кредитів отримали сільгосптоваробники Кіровоградської області: 1162 господарства отримали 3,56 млрд грн. Для 929 господарств Вінницької області вже виділено 3,12 млрд грн. На Київщині 2,8 млрд грн отримало 601 господарство. У Дніпропетровській області 501 агропідприємство отримало кредитів на 2,1 млрд грн.
Як повідомляв Укрінформ, програма «Доступні кредити 5-7-9%» спрощує доступ мікро- та малого бізнесу до банківського кредитування. Аграрії можуть отримати кредит у розмірі до 90 млн грн. Кредитування надається під 5–9% річних, залежно від категорії кредиту та суб’єкта підприємництва.
З вересня у межах програми буде збільшено ліміт кредитування для переробних агропідприємств до 150 млн грн.