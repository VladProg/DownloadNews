Польща, Словаччина й Угорщина відмовляються від подальших переговорів у межах Координаційної платформи щодо експорту українського зерна на європейський ринок.

Про це повідомляє PAP, передає Укрінформ.
Як зазначається, згідно з представленим планом дій Києва зі стабілізації зернового експорту до ЄС, Міністерство економіки України мало би самостійно приймати рішення щодо надання дозволів на експорт збіжжя до ЄС, консультуючись із країнами ЄС та Єврокомісією, при цьому остаточне рішення було би за Києвом.
Посол Польщі при ЄС Анджей Садось розкритикував пропозицію України, заявивши, що вона не розв’язує питання контролю й обмеження напливу українського зерна на внутрішній ринок.
З огляду на намір України звернутися до СОТ щодо Польщі, Угорщини і Словаччини через запроваджені ними односторонні обмеження ці три країни не братимуть участі у Координаційній платформі щодо експорту українського зерна “з огляду на обережність, а також факт, що Україна могла би використати інформацію, яка передається в межах Координаційної платформи, проти трьох країн в арбітражі СОТ”, заявило PAP джерело в Єврокомісії.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
15 вересня Єврокомісія оголосила, що Євросоюз не продовжуватиме тимчасові обмеження щодо українського зернового експорту до п’яти сусідніх країн.
Польща, Угорщина та Словаччина з 16 вересня в односторонньому порядку продовжили блокаду імпорту української агропродукції. У зв'язку з цим Україна планує позиватися проти них у СОТ.
Фото: АА