Світовий банк виділяє Україні додаткові $200 млн на відновлення енергетики.

Прем'єр-міністр України Денис Шмигаль підписав у Вашингтоні угоду з віцепрезиденткою Світового банку Анною Б’єрде, повідомив глава українського уряду в Телеграмі.

«Залучені від Світового банку кошти будуть направлені на відбудову електромережі та систем теплопостачання в Києві, Харкові, Миколаєві, Сумах та містах Чернігівської області», - зазначив він.






Прем'єр-міністр України Денис Шмигаль підписав у Вашингтоні угоду з віцепрезиденткою Світового банку Анною Б’єрде / Фото: Денис Шмигаль

























На зустрічі з представникам Світового банку глава уряду також обговорив спільну роботу в межах міжвідомчої платформи координації донорів (фінансовий рамштайн).
"Спільно зі Світовим банком готуємо до реалізації і проєкт страхування воєнних ризиків для іноземних інвестицій. Це ключовий інструмент, аби залучити ці інвестиції вже зараз, не чекаючи завершення війни", — зауважив Прем'єр.

Він подякував партнерам зі Світового банку за підтримку України та програми відновлення, яка стане найбільшим проєктом відбудови в Європі з часів Другої світової війни.
Як повідомляв Укрінформ, раніше Група Світового банку оголосила про додаткове грантове фінансування для України на суму 2,5 мільярди доларів.
Фото: Денис Шмигаль/Телеграм