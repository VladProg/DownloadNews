Упродовж цього року Служба безпеки нейтралізувала сотні російських кібератак і кіберінцидентів на об’єкти енергетики України, з яких майже 30 могли стати надкритичними.

Як передає Укрінформ, про це в Телеграмі повідомляє пресслужба СБУ з посиланням на начальника Департаменту кібербезпеки Іллю Вітюка.
«Ракетні удари по українських об’єктах енергетики дуже часто супроводжуються і кібератаками. Очікували на такий сценарій, тому жодна з них не була ефективною», – зауважив Вітюк.

За його словами, з жовтня цього року системні кібератаки рф відбуваються на енергетичну інфраструктуру України. Раніше ворог також атакував електронні системи наших енергооб’єктів, хоч і не так масово.
«Були і конкретні спроби вимкнути світло, і знищити цифрову інфраструктуру окремих обленерго і ТЕЦ. На щастя, ми змогли запобігти цьому», – зазначив начальник Департаменту кібербезпеки СБУ.
Він підкреслив, що кіберпідрозділи СБУ стали значно сильнішими за цей рік. І тепер вони не тільки ефективно тримають оборону на кіберфронті, а й самі потужно атакують ворога.
Як повідомляв Укрінформ, Віктюк наголосив, що з початку повномасштабного вторгнення рф кіберфахівці СБУ викрили понад 1200 агітаторів, які поширювали в інтернеті фейки та російські наративи.