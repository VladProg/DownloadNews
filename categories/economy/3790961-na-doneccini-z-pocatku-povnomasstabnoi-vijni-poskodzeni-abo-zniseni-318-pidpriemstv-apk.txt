На Донеччині від початку повномасштабного вторгнення Росії пошкоджені або знищені 318 підприємств у галузі АПК, загальна сума збитків перевищила ₴1 мільярд.

Про це повідомила на брифінгу заступника директора Департаменту АПР та ЗВ Донецької ОВА Олена Рибакова, передає кореспондент Укрінформу.
«Щодо загальних втрат аграріїв. З початку війни (з 24 лютого 2022 року – ред.) пошкоджено або знищено майно 318 підприємств в галузі АПК. Це 29 підприємств тваринництва, це 15 підприємств з переробки та зберігання сільгосппродукції. Зокрема, це 8 елеваторів та 7 хлібопекарських підприємств. І в галузі рослинництва та садівництва це 271 підприємство», - сказала Рибакова.
Говорячи про завдані ворогом збитку АПК області, вона зазначила, що багато чого зараз не можна оцінити і порахувати, тому що не має доступу, або дуже небезпечно добиратися до цих пошкоджених та зруйнованих об'єктів.
«Загальна сума збитків (в АПК області – ред.) складає один мільярд і три десятих мільйона гривень. З них техніки пошкоджено на 682 млн грн», - заявила заступника директора департаменту ОВА.
Вона також констатувала, що більш як 420 сільськогосподарських підприємств регіону залишилась на окупованій території Донеччини.
«А щодо державних підприємств у сфері АПК, то зафіксовані 84 факти пошкодження і знищення їх майна (на території Донеччини – ред.). Департаментом нашим сформовано перелік пошкодженого та знищеного майна для підприємств харчової переробної промисловості. Після формування загального переліку Мінекономіки передбачається, що цим суб'єктам господарювання таке обладнання буде надано у вигляді матеріально технічної допомоги від країни виробників, які раніше вже поставляли це обладнання в Україну», - пояснила Рибакова.
Як повідомлялося, Донеччина постійно перебуває під обстрілами з боку російських військ, ворог щодня вбиває та травмує цивільних жителів, руйнує житлові та адміністративні будинки, підприємства, інфраструктурні та цивільні об'єкти у регіоні.
Фото з сайту agroportal.ua