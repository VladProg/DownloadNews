Уряд схвалив нову процедуру експорту кукурудзи, ріпаку, соняшнику та пшениці, відповідно до якої потрібно отримати ліцензію Мінекономіки за погодженням з Мінагрополітики, щоб постачати ці культури до п'яти держав - членів ЄС, що межують з Україною.

Про це заявив міністр аграрної політики та продовольства України Микола Сольський під час онлайн-виступу на засіданні аграрного комітету Європарламенту, передає Укрінформ із посиланням на пресслужбу міністерства.
«Ми віримо, що така схема роботи задовольнить усі сторони. І навіть ті три країни, які зараз виступають проти українського аграрного експорту, також доєднаються до цього плану. Оскільки у всіх нас одна мета - перемога у цій страшній війні. А для цього має бути взаєморозуміння і взаємопідтримка між нами», - сказав Сольський.
Сольський назвав конструктивним довгоочікуване рішення Європейської комісії щодо зняття обмежень на експорт української агропродукції з введенням додаткових заходів контролю, і Україна вдячна за таку позицію.
Очільник Мінагрополітики додав, що Україна протягом 72 годин напрацювала і представила до Європейської комісії план дій задля контролю за експортом. За словами Сольського, пропозиція української сторони має розрядити ситуацію.
«Згідно з нашим планом дій, Україна буде контролювати і регулювати експорт наступним чином. Ми погоджуємо з Єврокомісією і з країнами імпортерами необхідний перелік і обсяг аграрної продукції з чотирьох культур, вони, у свою чергу, визначають чи готові приймати ці культури, коли і в яких обсягах. Лише після цього ми видаємо дозволи нашим підприємствам на експорт тієї чи іншої продукції. Тобто Україна контролює свій експорт і погоджує його з приймаючими країнами», - наголосив міністр.
Як сказав Прем'єр-міністр Денис Шмигаль на засіданні Кабміну, Україна надаватиме ЄС та країнам-сусідам митні дані щодо експорту визначених товарів та збиратиме дані про кінцевий пункт відправлень у системі електронної черги.
"Україна впровадить ефективні заходи контролю та верифікації за експортом чотирьох груп товарів. Ми надаватимемо ЄС та сусідам митні дані щодо експорту визначених товарів та збиратимемо дані про кінцевий пункт відправлень у системі електронної черги. Наша ключова позиція – це запровадження системи верифікації на експорт визначених агротоварів до п'яти держав-членів ЄС (Болгарії, Угорщини, Польщі, Словаччини та Румунії – ред.)", – заявив він.
Шмигаль зазначив, що цей план українська сторона обговорює з Єврокомісією. Прем'єр-міністр нагадав, що минулого тижня ЄС скасувала рішення на імпорт українського продовольства. Водночас Польща, Словаччина та Угорщина вдалися до односторонньої блокади.
"Це удар по нашій економіці, по принципах роботи ЄС, по світовій та продовольчій безпеці", – зазначив він.
За словами прем'єр-міністра, Україна вже подала формальний запит до Польщі, Угорщини та Словаччини про порушення норм Світової організації торгівлі.
Як повідомляв Укрінформ, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Єврокомісія 15 вересня оголосила, що Євросоюз не продовжуватиме тимчасових обмежень щодо українського зерна. Після цього Польща, Угорщина та Словаччина заявили про рішення одноосібно блокувати імпорт української агропродукції.
Україна 18 вересня подала вимоги про проведення консультацій зі Словаччиною, Польщею та Угорщиною в межах СОТ відповідно до Домовленості про правила та процедури вирішення спорів Угоди про заснування Світової організації торгівлі.
Прем'єр-міністр України Денис Шмигаль пізніше заявив, що Україна може ввести заборону імпорту певних категорій товарів із тих країн, які не скасують ембарго.
Фото: Мінагрополітики