Керівник Спеціалізованої антикорупційної прокуратури Олександр Клименко скасував постанову прокурора про закриття так званої справи «Роттердам+» як незаконну та необґрунтовану.

Про це повідомляє пресслужба САП у Телеграмі, передає Укрінформ.
“Керівник САП виявив численні неузгодженості у висновках та аргументації прокурора під час закриття цієї справи, неповноту дослідження матеріалів справи прокурором, невідповідність висновків прокурора фактичним обставинам кримінального провадження. Це означає, що подальші рішення у цій справі прийматиме вже оновлений склад прокурорів у повній відповідності до вимог Кримінального процесуального кодексу”, - йдеться у повідомленні.
Як зазначається, одночасно зі скасуванням постанови прокурора про закриття справи “Роттердам+” очільник САП повністю змінив групу прокурорів у цій справі через неефективне здійснення нагляду за дотриманням законів під час проведення досудового розслідування.
У прокуратурі пояснили, що такі рішення прийнято за результатами вивчення матеріалів справи, ретельного дослідження висновків прокурорів під час закриття цього кримінального провадження та за наслідками проведення наради за участь прокурорів та детективів Національного антикорупційного бюро України, які здійснювали досудове розслідування.
У САП нагадали, що 21 вересня 2022 року Апеляційна палата Вищого антикорупційного суду завершила розгляд апеляційної скарги на ухвалу слідчого судді ВАКС від 13 жовтня 2021 року про відмову в задоволенні скарги на рішення щодо закриття справи «Роттердам+».
За результатами розгляду колегія суду частково скасувала ухвалу слідчого судді та закрила провадження за скаргами представників АТ «Нікопольський завод феросплавів» та АТ «Запорізький завод феросплавів» на постанову прокурора САП про закриття справи «Роттердам+» від 24 березня 2017 року.
У САП очікують на повний текст вказаного рішення суду. «Правова позиція суду, викладена у повному тексті рішення, буде врахована при подальшому здійсненні досудового розслідування та прийнятті рішень у справі. Одночасно з цим незаконність та необґрунтованість рішення прокурора щодо закриття цього провадження не викликає в керівника САП жодних сумнівів», - заявили у відомстві.
Як повідомляв Укрінформ, 8 серпня 2019 року НАБУ оголосило ексголові НКРЕКП Дмитру Вовку та ще п’ятьом особам, причетним до запровадження так званої формули "Роттердам+", підозру у вчиненні дій, в результаті яких споживачам електроенергії завдано 18,87 млрд грн збитків. Через застосування такої формули теплові генерації почали продавати електроенергію дорожче.
Формула втратила чинність з 1 липня 2019 року у зв'язку з переходом України на новий ринок електроенергії.
Старший групи прокурорів у цій справі Віталій Пономаренко тричі закривав це провадження.
5 травня 2021 року на той час генпрокурор Ірина Венедіктова змінила старшого групи прокурорів у цьому провадженні на Дениса Демківа, який уже 20 травня вирішив закрити справу вчетверте.