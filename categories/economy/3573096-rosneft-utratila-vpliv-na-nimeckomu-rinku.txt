Німеччина розробила кроки з підтримки міста Шведт, де розташований НПЗ, мажоритарним власником якого є «роснефть».

Про це йдеться у рішенні за результатами наради керівництва федерального уряду та керівництва землі Бранденбург, передає Укрінформ.
"Федеральний уряд і земля Бранденбург разом працюють над майбутнім заводу в м. Шведт у ситуації, коли росія використовує енергію як зброю", - йдеться у пресрелізі, переданому журналістам.
Зазначається, що у співпраці нафтопереробного заводу PCK у Шведті та контрактними партнерами і клієнтами виникли "нові збої". Вони зумовлені тим, що мажоритарним власником заводу є німецька дочка «роснефті», яка знаходиться під контролем російської держави, а нині опинилася під санкціями. Тож існує невизначеність щодо надійності постачання нафти до Німеччини.
У федеральному уряді підкреслюють, що повне забезпечення НПЗ РСК сирою нафтою є їхньою пріоритетною метою.
Федеральний уряд вважає себе, а також акціонерів нафтопереробного заводу PCK зобов’язаними вжити відповідних заходів для забезпечення зайнятості працівників та уникнення звільнень.
У 2023 році федеральний уряд має намір надати субсидії працівникам нафтопереробного заводу PCK, чий робочий день скорочений у зв'язку з ембарго ЄС на імпорт російської нафти.
Існують також інші заходи щодо забезпечення зайнятості та заробітної плати на НПЗ PCK. У їхній реалізації задіяні як федеральний уряд і земля Бранденбург, так і землі Мекленбург - Передня Померанія і Саксонія-Анхальт, які також роблять значний внесок у забезпечення безпеки постачання нафтопродуктів через нафтопереробний завод Леуна і порт Росток.
Для гарантування безпеки енергопостачання в Німеччині як частини національної безпеки федеральний уряд також модернізує трубопровід Росток - Шведт, надавши 100% фінансування (400 млн євро).
Крім того, німецький уряд продовжить переговори з урядом Польщі щодо рамкових умов поставок нафти через Гданськ до Шведта. Також буде продовжено переговори з урядом Казахстану про закупівлю казахстанської нафти по трубопроводу «Дружба» з метою забезпечення додаткових обсягів для PCK вже цього року.
Однак цього недостатньо, зауважили учасники наради. Очікується, що заходи федерального уряду щодо нейтралізації парникових газів до 2045 року та перехід на електромобільність у перспективі зумовлять необхідні зміни і в місті Шведт. Загальний обсяг заходів на користь округу Укермарк та інвестицій у нафтопереробний завод PCK становитиме щонайменше 825 млн євро протягом наступних 15 років. Частка фінансування держави становитиме близько 77%.
Інші заходи, узгоджені між федеральним урядом і землею Бранденбург, включають створення робочої комісії і залучення фахівців, які протягом трьох наступних років займатимуться пошуком нових інвестицій для регіону.
Як повідомлялось, 16 вересня було прийняте рішення передати німецьку дочку «роснефті» під опіку регулятора ФРН. Федеральне мережеве агентство отримує контроль над «роснефтью» в Німеччині, а також над відповідними частками в трьох нафтопереробних заводах: PCK Schwedt, MiRo (Карлсруе) і Bayernoil (Фобург).
Нафтопереробний завод PCK Raffinerie GmbH розташований у м. Шведт, земля Бранденбург. Він працює на російській нафті, яка постачається трубопроводом "Дружба". Потужність заводу – 11,6 млн тонн на рік. "роснєфть" володіє 54,17% акцій підприємства, Shell – 37,5%, Eni – 8,33%.