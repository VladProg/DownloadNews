Українські аграрії на деокупованих територіях у 2024 році мають змогу отримати безповоротну фінансову допомогу.

Як передає Укрінформ, про це повідомляє пресслужба Міністерства аграрної політики.
«У проєкті бюджету на 2024 рік заплановані виплати на підтримку аграріїв на деокупованих територіях – майже 800 млн гривень. Це 20 млн євро, наданих Україні ЄС. Це безповоротна допомога для сільгосппідприємців», - сказав перший заступник міністра аграрної політики та продовольства Тарас Висоцький.
За його словами, на сьогодні підтримка фермерів включає безпосереднє фінансування та ресурсну допомогу насінням, добривами тощо. Найбільш дієвою для фермерів є фінансова підтримка з розрахунку на гектар. Така допомога планується з наступного року коштом Європейського Союзу. Фермери зможуть її отримати через Державний аграрний реєстр. Основна умова - зареєстровані права власності або оренди на землю.
Крім того, додав Висоцький, в проєкті держбюджету 2024 року передбачено 2 млрд грн компенсації за послуги з розмінування сільськогосподарських земель.

Урядовець нагадав, що набрали чинності зміни до програми «Доступні кредити 5-7-9», які передбачають спецумови фінансування для підприємців з деокупованих територій. Зокрема, чітко визначені категорії деокупованих територій, щоб зробити кредити для аграріїв більш доступними.
«Оновлені пільгові умови за програмою «Доступні кредити 5-7-9» передбачають ставку 1% річних протягом перших двох років і 3%, починаючи з третього року кредитування. Решта компенсується з держбюджету. Фактично - це безкоштовний кредит, який допоможе аграріям на деокупованих територіях відновити своє виробництво», - наголосив Висоцький.
Як повідомлялось, програму «Доступні кредити 5-7-9%» реалізує Фонд розвитку підприємництва (ФРП), єдиним учасником якого є уряд України в особі Міністерства фінансів. ФРП уклав угоди про співробітництво із 45 банками.
Фото: Shutterstock