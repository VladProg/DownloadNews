Національний банк прогнозує, що ВВП України у 2022 році скоротиться до 32%.

Про це на брифінгу сказав голова Національного банку України Андрій Пишний, повідомляє кореспондент Укрінформу.
«ВВП в цьому році скоротиться на близько 32%», - заявив він.
Пишний зазначив, що на це вплинуть: логістичні проблеми, руйнування потужностей підприємств, зниження реальних доходів громадян та нижчі показники сільського господарства.
За словами очільника НБУ, у 2023-2024 роках економіка відновлюватиметься поступово – темпами на рівні 4-5%.
Пишний додав, що закладене в прогноз послаблення безпекових ризиків із середини 2023 року стане ключовим чинником майбутнього відновлення економіки. Крім того, суттєва бюджетна підтримка стимулюватиме споживчий попит та інвестиції у відбудову країни.
Водночас, зазначив очільник НБУ, гальмуватимуть відновлення економіки значні втрати робочої сили та виробничих потужностей, високі світові ціни на енергоносії та суттєві потреби в імпорті на етапі повоєнного відновлення.
Як повідомляв Укрінформ, згідно з даними Міністерства економіки України, за підсумками трьох кварталів 2022 року падіння ВВП в Україні оцінюється на рівні 30%.
Міжнародний валютний фонд очікує, що за підсумками 2022 року рівень реального ВВП України знизиться до «мінус» 35% на тлі втрат людських ресурсів, збитків для інфраструктури й національної економіки в цілому в умовах війни, розв’язаної росією.