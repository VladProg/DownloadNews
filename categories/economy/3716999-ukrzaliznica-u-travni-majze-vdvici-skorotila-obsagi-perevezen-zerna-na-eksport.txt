За оперативними даними, у травні 2023 року АТ "Укрзалізниця" на експорт перевезло 1,141 млн т зерна, що майже вдвічі менше, ніж у квітні цього року, коли було перевезено 2,126 млн т.

Про це йшлося під час наради співробітників АТ «Укрзалізниця» та представників ринку аграрних перевезень, передає Укрінформ з посиланням на Rail.insider.
Зазначається, що у травні скоротилося навантаження зернових на мережі Укрзалізниці — до 1,372 млн т. Частка збіжжя скоротилася до 13% у загальному обсязі вантажів. Середньодобове навантаження — 44 тис. т.
Водночас упродовж останнього тижня травня середньодобове навантаження зросло до 50–69 тис. т (до цього його обсяги коливались у діапазоні 30–35 тис. т). За словами заступника директора департаменту комерційної роботи АТ «Укрзалізниця» Валерія Ткачова, покращення пов’язано передусім з тим, що відновилася робота «зернового коридору».
Це позитивно вплинуло і на показник вивантаження зернової продукції в портах Одещини. Зокрема, 31 травня він становив 462 вагони на добу (тижнем раніше — 181 вагон). Також упродовж останнього тижня були дні, коли вивантажували 650 вагонів на добу. При цьому вийти на «нормальні» показники (приблизно 1 тис. вагонів на добу) наразі не вдається через те, що країна-агресорка не погоджує проходження суден до порту "Південний".
Як повідомлялося, у квітні 2023 року залізницею України на експорт було перевезено 4,903 млн т вантажів, на 384 тис. т менше, ніж у березні. Зернових було перевезено 2,126 млн т, тоді як у березні цей показник становив 2,5 млн т.