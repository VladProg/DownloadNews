Верховна Рада наразі працює на якнайшвидшим ухваленням закону про Державний бюджет України на 2023 рік орієнтовно до середини жовтня.

Про це розповів перший заступник Голови Верховної Ради Олександр Корнієнко на брифінгу в Медіацентрі Україна – Укрінформ.
“Ми будемо працювати над тим, щоб максимально оперативно, до середини жовтня в цілому був бюджет проголосований. А там дивитимемося, це дійсно залежить від правок”, - сказав він.
За словами першого віцеспікера, поки народні депутати озвучували таку домовленість, щоб правок багато не створювати, аби профільний комітет ВР разом з Мінфіном міг швидко їх опрацювати і подати бюджетні висновки.
Корнієнко нагадав, що у першому читанні голосуються бюджетні висновки й пропозиції.
У той же час перший заступник Голови ВР підкреслив, що про конкретні терміни розгляду бюджету не повідомлятимуть з міркувань безпеки.
“Принцип такий, що це треба ухвалити швидше, ніж зазвичай. Зазвичай ми на середину-кінець жовтня виходили на перше читання. На початок-середину листопада - друге читання і з урахуванням прийняття і підписання це було до 1 грудня. Зараз ми не маємо таких великих можливостей по часу”, - додав Корнієнко.
Як повідомляв Укрінформ, Кабінет Міністрів на засіданні 13 вересня затвердив законопроєкт про Державний бюджет України на 2023 рік. Пріоритет проєкту — безпека та оборона України. На фінансування цього сектору має бути спрямовано 1,13 трлн грн (майже 50% всього бюджету).
Другий пріоритет проєкту – соціальні програми. Так, на пенсії, субсидії, допомогу малозабезпеченим родинам, виплати внутрішньо переміщеним особам, витрати на медицину та освіту передбачається виділити понад 800 млрд грн – це 35% від всіх видатків у проєкті бюджету.
Всі інші видатки будуть скорочуватися. Головна стаття економії — зменшення видатків на органи державної влади на 11,6 млрд грн порівняно з 2022 роком. Зокрема, планується зменшити кількість чиновників, урізати зарплати та премії, виняток – силові структури.