Синхронізація української енергосистеми з європейською на рік раніше запланованого терміну стала додатковим імпульсом для подальшої інтеграції енергоринків, що дало можливість посилити безпеку і сталість енергосектору України.

Як передає Укрінформ, про це сказав міністр енергетики Герман Галущенко під час розмови з адміністраторкою Агентства США з міжнародного розвитку (USAID) Самантою Павер, повідомляє пресслужба Міністерства енергетики.
«Це все (синхронізація української енергосистеми з європейською – ред.) створює більше можливостей для посилення енергетичної безпеки і сталості енергосектору України та європейського континенту в майбутньому», – зауважив він.
Учасники зустрічі обговорили поточні потреби українського енергосектору, що суттєво постраждав внаслідок російських атак.

Галущенко наголосив, що міжнародні партнери значною мірою допомагають Україні у постачанні необхідного обладнання. Сторони також обговорили важливість активізації роботи з інвесторами для виконання проєктів в енергетичній галузі.
«Поряд із забезпеченням першочергових потреб ми будуємо плани масштабної модернізації енергосектору України. У цьому процесі ми залишаємося відданими цілям сталого енергетичного переходу», - зазначив Галущенко.
Як повідомлялося, українська енергосистема офіційно приєдналася 16 березня 2022 року до європейської енергетичної системи ENTSO-E. Таким чином Україна стала членом "енергетичного Євросоюзу".
Фото: mev.gov.ua