Військово-морські сили Румунії, Болгарії та Туреччини могли б брати участь у конвоюванні суден майбутніх караванів у "зерновому коридорі".

Як передає Укрінформ, про це в ефірі Українського Радіо сказав виконавчий директор Інституту світової політики Євген Магда, коментуючи підсумки візиту Володимира Зеленського до Бухареста.
"Ми зараз розглядаємо Румунію як країну, через яку можемо вивозити зерно ... Очевидно, що і Військово-морські сили Румунії разом із ВМС Болгарії та Туреччини, чорноморських країн НАТО, могли б брати участь у конвоюванні суден майбутніх зернових караванів, які будуть проходити нашим "зерновим коридором". Ми вже бачимо, що він може працювати, і розуміємо, що це можливість для нарощування надходжень до нашого бюджету. Адже якщо запрацює "зерновий коридор" ― будемо називати його морським, а не зерновим ― це може бути не лише зерно, а й метал, руда, тобто всі статті нашого експорту", - зазначив він.
За словами політолога, для Румунії елемент стабільності в Україні є дуже важливим.
"Ми бачимо, що зернова інфраструктура України потрібна, наші дунайські порти вагомі та мають неабияке значення для вивезення зерна сьогодні. Війна рано чи пізно закінчиться, а потреба у транспортних шляхах не зникне. Я думаю, ми зацікавлені, зокрема, і в отриманні румунської нафти або нафтопродуктів, адже там є достатньо помітні нафтові поклади, їх можна використовувати", - додав Магда.
Як повідомляв Укрінформ, Володимир Зеленський 10 жовтня здійснив офіційний візит у Румунію, де провів зустрічі з лідером країни Клаусом Йоханнісом, прем’єр-міністром Марчелом Чолаку, головами палат парламенту, депутатами.
Фото: TRT Haber