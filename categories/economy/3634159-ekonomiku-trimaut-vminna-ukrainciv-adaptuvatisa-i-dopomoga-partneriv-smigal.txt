Ситуація в українській економіці нині краща, ніж була у лютому, після початку повномасштабного вторгнення рф, і цього вдалося досягти завдяки потужній підтримці партнерів та вмінню українців швидко адаптуватися до нових реалій.

На цьому наголосив Прем'єр-міністр Денис Шмигаль, який розповів про економіку та відновлення інфраструктури в інтерв'ю Bloomberg під час візиту в Париж, повідомляє Укрінформ із посиланням на Телеграм-канал глави уряду.
«Зараз ми маємо значно кращу ситуацію, ніж у лютому, адже українці швидко адаптуються під нові реалії. Паралельно маємо потужну підтримку наших партнерів: є домовленість про 18 млрд євро від ЄС, ведемо аналогічні перемовини з МВФ та США. Впевнений, разом переможемо та реалізуємо найбільший в історії план відновлення на Європейському континенті», - зазначив Шмигаль.
За його словами, потреби України у відновленні до кінця року сягнуть 700 млрд доларів. Енергетична інфраструктура зазнає постійних обстрілів російськими ракетами й дронами, що збільшує потреби у відновленні в частині трансформаторів, генераторів та іншого енергетичного обладнання.
«За підсумками року скорочення ВВП України прогнозується орієнтовно на 30%», - додав глава уряду.
Як повідомлялося, Прем’єр-міністр Денис Шмигаль під час форуму з економічної стійкості та реконструкції України у Парижі 13 грудня зазначив, що падіння ВВП України у наступному році може сягнути 40-50% , якщо росія продовжить свій терор.