В Україні сільгоспвиробники вже намолотили 5 млн 882 тис. тонн зерна нового врожаю.

Про це повідомляє пресслужба Міністерства аграрної політики та продовольства, передає Укрінформ.
"Аграрії всіх областей України провели збір ранніх зернових та зернобобових культур на площі 1495 тис. га при врожайності 39,4 ц/га", - йдеться у повідомленні.
Сільгоспвиробники зібрали 2253,3 тис. тонн ячменю з площі 577,2 тис. га, (врожайність — 39,0 ц/га), пшениці - 3420,2 тис. т з 831 тис. га (врожайність — 41,2 ц/га), гороху - 208,9 тис. т з 85 тис. га (врожайність — 24,6 ц/га).

Зі збирання зернових лідирують сільгосптоваровиробники Миколаївщини — 344,8 тис. га, найбільший намолот на Одещині – 1297 тис. тонн.
Аграрії Тернопільщини та Вінниччини завершили збирання гороху.
Сільгосптоваровиробники всіх областей проводять також збирання озимого ріпаку, який обмолочено на площі 563,5 тис. га, намолочено 1390,1 тис. т насіння при урожайності 24,7 ц/га.
Як повідомлялося, у Міністерстві аграрної політики та продовольства за підсумками збирання ранньої зернової групи прогнозують загальне зменшення урожайності в межах 5% порівняно з минулим роком.