Google відновив для українців можливість публікувати відгуки, ставити запитання та додавати інформацію про свій бізнес.

Про це в Телеграмі повідомив віцепрем’єр-міністр з інновацій, розвитку освіти, науки та технологій — міністр цифрової трансформації Михайло Федоров, передає Укрінформ.
У квітні 2022 року Google заблокував для України можливість користуватися Google business та додавати нові обʼєкти на мапи через безпекові фактори. Українці не могли публікувати відгуки, ставити запитання та додавати інформацію про свій бізнес.
"Команда Мінцифри працювала спільно з Google, що дало змогу знову додавати нові об’єкти, залишати коментарі тощо. Український бізнес має дієвий інструмент для просування та пошуку нових клієнтів", - наголосив Федоров і подякував Google за зважене й справедливе рішення, що допоможе українським підприємцям, які "попри повномасштабну війну розвиваються, створюють нові робочі місця та підтримують економіку держави".
Як повідомляв Укрінформ, за інформацією Міністерства цифрової трансформації, українці у серпні скористалися е-ідентифікацією та автентифікацією за допомогою системи ID.GОV.UА понад 5 млн разів.