АТ "Державний експортно-імпортний банк України" (Укрексімбанк) спільно з Європейським банком реконструкції та розвитку запустять нову програму кредитування для аграріїв.

Про це йшлося під час наради за участю першого заступника міністра аграрної політики та продовольства України Тараса Висоцького з представниками Асоціації переробної галузі та банків, передає Укрінформ з посиланням на пресслужбу відомства.
Під час наради представники Укрексімбанку анонсували спільну з ЄБРР програму кредитування для аграріїв, яка передбачає повернення компенсації у розмірі 15% від тіла кредиту на придбання обладнання для забезпечення роботи підприємства.
Зазначається, що учасники наради також обговорили можливості залучення кредитів за програмою «5-7-9» для придбання генераторів та інших альтернативних джерел електроенергії, необхідних для безперебійної роботи агросектору.
За словами Висоцького, міністерство отримало від сільськогосподарських підприємств понад 50 запитів на закупівлю необхідних ресурсів, у тому числі й генераторів, за програмою «5-7-9».
Урядовець зауважив, що українські банки відгукуються на запити аграріїв і пропонують інші можливості для кредитування.
Як повідомляв Укрінформ, за 2022 рік понад 38 тис. українських аграріїв залучили доступних кредитів на 81, 195 млрд грн.