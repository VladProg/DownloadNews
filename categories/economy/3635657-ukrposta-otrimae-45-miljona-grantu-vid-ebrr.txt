Рада директорів Європейського банку реконструкції та розвитку схвалила для Укрпошти грант у розмірі 4,5 млн євро для підтримки доступу до інтернету у віддалених населених пунктах України.

Як передає Укрінформ, про це йдеться у пресрелізі ЄБРР.
“Грант у розмірі 4,5 млн євро, який буде залучено зі Спеціального фонду акціонерів ЄБРР, підтримає Укрпошту у придбанні супутникових інтернет-пристроїв і генераторів електроенергії для забезпечення надійного інтернет-з’єднання та мобільних точок зарядки у найбільшій в країні поштовій мережі”, - заявили в ЄБРР.
Зазначається, що кошти від гранту охоплять 1 700 поштових відділень у понад 450 містах і селищах.
“Укрпошта доповнить грант у 4,5 млн євро від ЄБРР додатковими 1,5 млн євро власних коштів для цього проєкту, щоб придбати додаткове обладнання, зокрема опалювальні печі, Wi-Fi роутери та освітлювальне обладнання”, - йдеться у пресрелізі.
Як повідомляв Укрінформ, НЕК "Укренерго" та Європейський банк реконструкції та розвитку підписали угоди про надання українському системному оператору 300 млн євро кредиту на відбудову високовольтної інфраструктури та забезпечення фінансової стійкості компанії.