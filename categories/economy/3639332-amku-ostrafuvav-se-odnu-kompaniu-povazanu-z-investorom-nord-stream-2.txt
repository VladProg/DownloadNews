Тимчасова адміністративна колегія Антимонопольного комітету України оштрафувала на 20 337 714 грн ТОВ «БАСФ Т.О.В.», яке пов'язане з інвестором "Північного потоку - 2".

Як передає Укрінформ. про це повідомляє пресслужба АМКУ.
Зазначається, що компанію оштрафовано за подання інформації у неповному обсязі. Зокрема, компанія не надала копії угод про фінансування проєкту «Північний потік-2» та документів, що підтверджували б необхідність чи відсутність необхідності отримання дозволу від органів АМКУ на концентрацію.
АМКУ у вересні 2021 року, у межах заходів державного контролю за концентраціями та узгодженими діями суб’єктів господарювання, розпочав дослідження дій іноземних компаній, які укладали угоди про фінансування проєкту «Північний потік – 2» та розподілу повноважень між його учасниками.
Йдеться про такі компанії як: ПАТ «Газпром», «Uniper Gas Transportation & Finance B.V.», «Engie Energy Management Holding Switzerland AG», «OMV Gas Marketing Trading & Finance B.V.», «Shell Exploration and Production (LXXI) B.V.» та «Wintershall Nederland Transport and Trading B.V.».
ТОВ «БАСФ Т.О.В.», не є безпосереднім учасником проєкту «Північний потік-2», але пов'язане відносинами контролю з одним із інвесторів проєкту. Відповідно до закону «Про захист економічної конкуренції», суб’єкти господарювання, пов’язані відносинами контролю повинні обмінюватися між собою інформацією та вживати заходів для запобігання порушенням законодавства. Відтак компанія володіла інформацією, що була необхідна комітету.
Як повідомляв Укрінформ, Тимчасова адміністративна колегія Антимонопольного комітету України (АМКУ) за неподання інформації оштрафувала на понад 47 млн грн компанії ТОВ «Альянс Холдинг» та ТОВ «Енжі Енерджи Менеджмент Юкрейн», які пов'язані з учасниками проєкту "Північний потік-2".