Компанія SpaceKnow, що займається моніторингом супутникових даних, виявила два великих кораблі, які пройшли із вимкненими датчиками поблизу місць витоку газу на трубопроводі "Північний потік-2" у Балтійському морі за кілька днів до вибухів.

Про це повідомляє Укрінформ з посиланням на Wired.
Як зазначається, за кілька днів до вибухів та витоку газу з "Північного потоку-2" аналітики виявили два "темні кораблі", кожен завдовжки від 95 до 130 метрів, які пройшли за кілька миль від місць інциденту.
«Ми виявили кілька темних суден, тобто суден значних розмірів, які проходили через цікаву для нас зону… У них були вимкнені маяки, тобто не було жодної інформації про їхнє пересування, і вони намагалися приховати від світу інформацію про своє місцеперебування та загальну інформацію», - сказав генеральний директор і співзасновник компанії SpaceKnow Джеррі Яворніцкі.
За його словами, для виявлення кораблів компанія вивчила 90-денні архівні супутникові знімки цього району. Компанія аналізує знімки, отримані від кількох супутникових систем, включно з платними і безкоштовними сервісами.
«У нас є 38 спеціальних алгоритмів, які дають змогу виявляти військову техніку», - зазначив Яворніцкі, додавши, що система SpaceKnow може виявляти конкретні моделі літаків на посадкових смугах.
Він наголосив, що в локації "Північних потоків" перебували 25 кораблів, і лише два з них відключили транспондери автоматичної ідентифікаційної системи.
Відмова від використання систем відстеження на великих суднах є порушенням міжнародного права, оскільки кораблі можуть бути причетні до протизаконного рибальства чи торгівлі людьми, сказав експерт.
Щойно SpaceKnow ідентифікувала кораблі, вона повідомила про свої висновки офіційним особам НАТО, які розслідують інциденти з "Північними потоками". Яворніцкі сказав, що чиновники НАТО попросили компанію надати більше інформації.
Речниця генсека НАТО Оана Лунгеску заявила, що Альянс не коментує "деталі нашої підтримки або використані джерела". Водночас підтвердила, що НАТО вважає інцидент "навмисним і безвідповідальним актом саботажу" і посилило свою присутність у Балтійському та Північному морях.
У багатьох країнах схильні вважати, що підрив "Північних потоків" ініційований рф. У самій росії свою причетність до аварії заперечують.
Як повідомлялося, наприкінці вересня внаслідок вибухів, спричинених диверсією, на трубопроводах "Північний потік" та "Північний потік-2" біля острова Борнхольм у Балтійському морі почався витік на чотирьох ділянках газопроводів у виняткових економічних зонах Данії та Швеції. Розслідування диверсії триває.
Фото: ЕРА