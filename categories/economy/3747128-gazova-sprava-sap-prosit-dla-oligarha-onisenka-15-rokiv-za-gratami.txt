Під час засідання у Вищому антикорупційному суді з розгляду «газової справи» прокурорка САП попросила суд призначити для колишнього народного депутата України Олександра Онищенка покарання у вигляді 15 років позбавлення волі.

Про це у Телеграмі поінформувала пресслужба Центру протидії корупції, передає Укрінформ.
«У Вищому антикорсуді триває розгляд «газової справи». Прокурор САП сьогодні закінчила свій виступ в дебатах, який тривав декілька останніх засідань. САП просить для олігарха Олександра Онищенка покарання у вигляді 15 років позбавлення волі з конфіскацією майна», - йдеться у повідомленні.
У ЦПК пояснили, що у разі обвинувального вироку в дохід держави може перейти нерухоме майно Онищенка, приватний літак, корпоративні права, а також арештований газ у компаніях, пов'язаних з ексдепутатом і «газовою схемою».
«Іншій обвинуваченій - колишньому ревізору ПрАТ «ПЛАСТ» Олені Павленко - просять 12 років позбавлення волі з конфіскацією майна», - поінформували в установі.
Також прокурор САП під час засідання просила задовольнити цивільний позов Укргазвидобування на 740 млн грн.
«Окрім того, свій виступ у дебатах завершив представник ПАТ «Укргазвидобування» (100% акцій належать державній НАК «Нафтогаз України»), який просив задовольнити цивільний позов», - заявили у ЦПК.
У відомстві зазначили, що справа Онищенка розглядається заочно, бо він вже давно не перебуває в Україні.
За даними установи, у травні 2020 року німецький суд відмовив у його екстрадиції, бо нібито існує значна ймовірність того, що в разі екстрадиції «не буде дотримано мінімальних стандартів міжнародного права щодо умов утримання в тюрмах».
У ЦПК поінформували, що у січні 2021 року США внесли Онищенка до санкційного списку за участь у «підтримуваній Росією мережі втручання у вибори президента США».
Як повідомлялося, раніше за ініціативи антикорупційних органів Вищий антикорупційний суд передав Головному управлінню розвідки Міноборони 600 тисяч доларів, які у 2016 році вилучили в межах розслідування «газової справи».