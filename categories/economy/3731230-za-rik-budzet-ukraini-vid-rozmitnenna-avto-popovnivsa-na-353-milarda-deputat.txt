Після скасування пільг щодо розмитнення авто пройшов рік, і за цей час надходження до бюджету від розмитнення автомобілів становили 35,3 млрд грн.

Як передає Укрінформ, про це повідомив у Телеграмі народний депутат Ярослав Железняк.
"Отже, з 1 липня 2022 року перестала діяти пільга (яка існувала 3 місяці) щодо розмитнення авто. Пройшов рік, можемо перевірити вже результат за рік (01.07.2022 - 01.07.2023), завезено з розмитненням було: 255 798 транспортних засобів. Надходження до бюджету від ввезення транспортних засобів: 35,32 млрд грн", - повідомив Железняк.
Як повідомляв Укрінформ, у березні 2022 року з ініціативи уряду Верховна Рада скасувала ПДВ на імпорт, акцизний податок, в'їзні мита на авто, а наприкінці червня парламент, знову ж таки за пропозицією уряду, повернув всі ці податки і збори. З 1 липня 2022 року набрав чинності закон, який повернув оподаткування імпорту товарів та деяких транспортних засобів. За три місяці пільгового розмитнення до України ввезли майже 237 тисяч автівок.