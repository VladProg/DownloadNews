Попри заяви польських протестувальників про безперешкодний пропуск вантажівок з гуманітарною допомогою для України та цистерн з пальним, вони стоять у чергах на кордоні.

Про це сказав в інтерв'ю Українському радіо генеральний консул України у Любліні Олег Куць, передає Укрінформ.
Зокрема, за його словами, напередодні, 25 листопада, він разом із заступником міністра розвитку громад, територій та інфраструктури України Сергією Деркачем провели зустріч з українськими водіями та польськими протестувальниками поблизу пункту пропуску у Дорогуську.
Куць відзначив необхідність перебування у місцях блокування кордону, «щоб зафіксувати, побачити, почути».
«Адже попри заяви протестувальників про те, що гуманітарна допомога чи цистерни з паливом йдуть поза чергою, ми бачимо випадки, що вони стоять у черзі. Крім того, польська преса також може поспілкуватися з нашими хлопцями, які розповідають про все. Вони також підтримують право на протест кожного, але не шляхом блокування кордону, особливо сьогодні, коли така безпрецедентна атака була на Київ, коли ворог б’є по нашій критичній інфраструктурі. Для нас надважливим є те, щоб наша енергетика отримувала необхідну допомогу, а все це зараз стоїть у чергах», - наголосив генконсул.
Також, за його словами, зафіксовано випадки, що стоять цистерни з пальним.
Куць зазначив, що відбулася коротка розмова з представниками протестувальників.
«Вони кажуть, що пропускають всі небезпечні вантажі, гуманітарну допомогу поза чергою, ми попросили, щоб вони продемонстрували на ділі і щоб вони дотримувалися своїх заявлених квот – скільки автомобілів та вантажівок пропускається щогодини», - зазначив генконсул.
Як повідомлялося, уже третій тиждень польські перевізники блокують рух вантажівок на польсько-українському кордоні. У такий спосіб вони протестують проти, на їхню думку, надмірної конкуренції після лібералізації міжнародних перевезень між Україною та ЄС. Одна з головних вимог польських перевізників – скасувати транспортний безвіз для України, тобто повернути необхідність отримання дозволів на вантажні перевезення для українських компаній.
Близько 20 водіїв фур, які застрягли на польському кордоні, хочуть евакуюватися в Україну.