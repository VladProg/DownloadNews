Сполучені Штати та країни G7 підтримують ідею розширення зернової угоди до Миколаєва.

Про це під час брифінгу в порту «Чорноморськ» заявила посол США в Україні Бріджит Брінк, передає Укрінформ.
«Не лише США, а й країни «Великої сімки» підтримують ідею розширення зернового коридору до Миколаєва і насправді це є в перспективі, але ми маємо розуміти, що продовольча криза, яка зараз поширилася у світі має одну причину - це російська агресія», - сказала Брінк.
Своєю чергою віцепрем'єр-міністр - міністр розвитку громад, територій та інфраструктури України Олександр Кубраков заявив, що основним фактором розширення програми зернової ініціативи на порти "Миколаїв" та "Ольвія" є успіх ЗСУ на полі бою.
«Ми розуміємо важливість і для Миколаївщини, і для України в цілому додання портів "Миколаїв" та "Ольвія" до зернової ініціативи. Багато чого буде залежати від нашого успіху на полі бою, як було і перед початком роботи зернової ініціативи», - сказав Кубраков.

Він зазначив, що в Миколаєві гірша безпекова ситуація, ніж в портах Великої Одеси, та нагадав, що підписанню зернової угоди передувала операція зі звільнення острова Зміїний.
«В момент, коли російські війська були вибиті з острова Зміїний, в момент, коли російські кораблі більше не загрожували портам Великої Одеси, одразу з’явилася зернова ініціатива», - додав міністр.
Також Кубраков підкреслив, що питання з забезпечення безпеки та відкриття портів Миколаївщини постійно обговорюється з партнерами по зерновій угоді.
Олександр Кубраков разом із Бріджит Брінк, а також міністром аграрної політики та продовольства України Миколою Сольським, Надзвичайним і Повноважним Послом Королівства Іспанія в Україні Рікардо Лопес-Арандою Хагу, тимчасовим повіреним у справах Посольства Франції в Україні Бенжаменом Рорігом та заступником директора Всесвітньої продовольчої програми в Україні Маріанною Уорл 24 березня відвідали порт «Чорноморськ», в якому готується до відправки до Ємену судно Negmar Cicek.
Як повідомлялося, для подальшого розвитку програми із забезпечення продовольчої безпеки в світі уряд Франції надасть Україні ще 6 млн євро.