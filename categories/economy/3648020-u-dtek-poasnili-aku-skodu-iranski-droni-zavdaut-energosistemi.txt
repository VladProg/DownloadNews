Безпілотники, що запускаються росією по території України, завдають дуже великої шкоди українській енергосистемі, оскільки ті досить точно вражають енергооб'єкти.

Про це у п'ятницю, 6 січня, заявив виконавчий директор ДТЕК Дмитро Сахарук в ефірі національного марафону, передає Укрінформ.

"Як показала практика, дрони, хоч і невеликі за розмірами, але завдають дуже великої шкоди тому, що вони точно влучають у ціль і провокують пожежі, які знищують ті самі трансформатори", - сказав Сахарук.

Він зазначив, що після кожної нової атаки безпілотників проводити відновлення знищених ліній стає дедалі складніше.

Водночас він зазначив, що енергетики намагаються максимально оперативно реагувати на НП та відновлювати подачу електроенергії в мережі.

"Завдяки відновленню, з урахуванням останньої атаки дронами 2 січня, зараз щодобово всім регіонам доводяться ліміти енергопостачання, розподілені пропорційно до споживання регіону, згідно з цими лімітами вдається забезпечувати планові відключення світла", - зауважив Сахарук.

Він же попередив, що через майбутні морози, подача електроенергії може погіршитися.
Як повідомлялося, енергосистема України зазнала 11 ракетних та 14 безпілотних атак ворога. Пошкодження об’єктів генерації та магістральних мереж складні та масштабні. Їх відновлення все ще потребує значних ресурсів та часу.
Масовані атаки на українську енергетичну інфраструктуру тривають із 10 жовтня.
Фото: ДСНС України