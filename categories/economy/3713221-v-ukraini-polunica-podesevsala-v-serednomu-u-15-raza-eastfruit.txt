В Україні ціни на суницю садову (полуницю) впали до 50-85 грн/кг (1,37-2,32 дол./кг), що в середньому у 1,5 раза дешевше, ніж наприкінці минулого робочого тижня.

Як передає Укрінформ, про це повідомляє EastFruit.
Зазначається, що продаж української полуниці почався ще на початку травня, але це була виключно теплична ягода. Цього тижня виробники західних областей України розпочали масову реалізацію полуниці з відкритого ґрунту.
У нинішньому році сезон реалізації полуниці з відкритого ґрунту дещо затримався через тривалу і холодну весну. Так, в аналогічний період торік уже практично всі регіони України розпочали реалізацію цієї ягоди.
За даними EastFruit, станом на 23 травня полуниця в Україні коштує у середньому на 25% дорожче, ніж наприкінці травня минулого року. Таку цінову різницю ключові гравці ринку пов’язують із більш пізнім стартом початку сезону реалізації ягоди відкритого ґрунту.
Як повідомлялося, на початку сезону 2023 року рання полуниця в Україні коштувала 190 грн за кілограм (більш як 5,2 дол./кг).