Україна та Європейський Союз продовжили ще на один рік угоду, яка скасовує необхідність отримання українськими перевізниками відповідних дозволів на двосторонні та транзитні перевезення в держави ЄС.

Про це повідомив віцепрем'єр-міністр з відновлення – міністр розвитку громад, територій та інфраструктури Олександр Кубраков, передає Укрінформ із посиланням на пресслужбу міністерства у Фейсбуці.
«За перший рік домовленість довела свою практичну ефективність. За період її дії обсяги двосторонніх та транзитних автомобільних вантажоперевезень зросли на понад 50%», - зазначив він.

Фото: Олександр Кубраков, Фейсбук
На переконання віцепрем'єра, такі проєкти не тільки допомагають підтримати українську економіку та знаходити логістичні рішення для експортерів, а й наближають нас до головної зовнішньополітичної мети – набуття Україною членства в ЄС.
Кубраков уточнив, що разом з європейськими партнерами Україна вже розбудовує необхідну логістичну інфраструктуру на кордоні. Зокрема, з початку повномасштабного вторгнення відкрито два нових пункти пропуску на кордоні Румунією, а також пункт контролю на тимчасовій інфраструктурі для пропуску порожніх вантажних автомобілів на кордоні з Польщею.
Крім цього, вдалося розширити пропускну спроможність пункту «Краківець – Корчова» та впорядкували роботу пункту «Ягодин – Дорогуськ» на кордоні з Польщею.
Як повідомлялось, Угоду між Україною та ЄС про вантажні перевезення автомобільним транспортом було підписана 29 червня 2022 року. Вона дозволила уникнути гальмування експорту української продукції через автомобільні пункти пропуску. Кількість перевізників, які перетинали кордон в напрямку ЄС, порівняно з 2021 роком збільшилась на 53%, а сама кількість перетинів – на 43%.
Перше фото: stock.adobe.com