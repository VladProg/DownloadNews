Із початку 2023 року українці придбали та зареєстрували 11,2 тис. нових легкових автомобілів, з них 4,511 тис. – у березні.

Про це повідомляє Асоціація автовиробників України (Укравтопром) в Телеграмі, передає Укрінформ.
«У березні українці придбали та зареєстрували 4 511 нових легкових авто, що у 8 разів більше ніж торік», - йдеться у повідомленні.
Як зауважили в асоціації, такі показники викликані надзвичайно низькою базою порівняння (в березні 2022 року було зареєстровано 546 нових легковиків). Тоді як відносно лютого 2023 року споживча активність на авторинку зросла на 21%.
Найбільшу кількість покупців в минулому місяці привернула до себе японська марка Toyota – було зареєстровано 648 автівок цієї торгової марки.
Другою за кількістю отриманих номерів (438 од.) була Renault.
Volkswagen закінчив місяць з показником 432 проданих авто, що дозволило посісти йому третю сходинку рейтингу.
На четвертому місці BMW з результатом 355 од. Замикає п’ятірку березня Skoda – 346 авто.
Загалом протягом першого кварталу 2023 року українці зареєстрували 11,2 тис. нових легкових автомобілів, майже стільки ж, що й торік.
Як повідомлялося, Українці у лютому 2023 року придбали понад 2,7 тис. нових легкових автомобілів. У порівнянні з лютим 2022 р. ринок нових легковиків зменшився майже удвічі.