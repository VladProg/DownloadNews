Коливання цін на нафту у середу, 4 жовтня стабілізувалися на тлі майбутнього засідання міністерського моніторингового комітету ОПЕК+ (JMMC).

Як передає Укрінформ, про це повідомляє enkorr.
Грудневі ф'ючерси на Brent дешевшали на лондонській біржі ICE Futures на $0,04 (0,04%), до $90,88 за барель. У вівторок Brent здорожчала на $0,21 (0,2%), до $90,92 за барель.
Листопадові ф'ючерси на WTI дешевшали на електронних торгах Нью-Йоркської товарної біржі NYMEX на $0,02 (0,02%), до $89,21 за барель. За попередню сесію контракт здорожчав на $0,41 (0,5%), до $89,23 за барель.
Засідання JMMC, учасники якого оцінять ситуацію на глобальному нафтовому ринку, відбудеться у середу, 4 жовтня, у форматі онлайн.
Увагу трейдерів також спрямовано на щотижневий звіт Міністерства енергетики США щодо запасів енергоносіїв у країні. Експерти, опитані S&P Global Commodity Insights, у середньому прогнозують зниження запасів нафти в Штатах минулого тижня на 1,4 млн барелів. Вони також чекають, що резерви дистилятів упали на 1,6 млн барелів, а бензину не змінилися.
Оцінки Американського інституту нафти (API), оприлюднені в ніч із вівторка на середу, показали скорочення запасів нафти в США на тижні, що завершився 29 вересня, на 4,21 млн барелів.