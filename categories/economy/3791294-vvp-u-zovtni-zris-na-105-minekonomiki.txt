За попередніми оцінками Мінекономіки, ВВП у жовтні зріс на 10,5% порівняно з жовтнем минулого року, завдяки гарному врожаю та стабільній роботі тимчасвого морського коридору.

Як передає Укрінформ, про це повідомляє пресслужба Мінекономіки.
«У жовтні зростання ВВП прискорилось до 10,5%. До позитивних факторів, які посприяли зростанню економіки, можна віднести високу врожайність у сільському господарстві й сприятливу погоду, яка забезпечила високі темпи збирання врожаю. Також позитиву додали стабільна ситуація в енергетиці та робота тимчасового коридору для руху цивільних суден до портів Великої Одеси», - пояснила перший віцепрем’єр-міністр України - міністр економіки України Юлія Свириденко.
За її словами, стримуючими факторами зростання економіки залишаються значні руйнування інфраструктури та основних фондів, збереження суттєвих ризиків щодо безпеки, обмеження експортної логістики, повільне відновлення ринку праці, відсутність достатнього власного капіталу, а також доступних кредитних коштів. Але загалом позитивні фактори у жовтні переважили баланс впливу на ВВП.
У жовтні найбільш позитивний внесок у ВВП мала сфера послуг, зокрема, сфера державного управління та оборони, фінансування якої є пріоритетним під час війни. На другому місці за впливом на зростання економіки опинилась виробнича сфера, яка хоч і понесла суттєві збитки та руйнування під час війни, але демонструє стале відновлення.
У промисловості відбувається поступове відновлення темпів виробництва в умовах збільшення сировинної бази з боку сільгоспвиробництва, необхідності поповнення запасів вугілля та газу для проходження зимового періоду, стабільної ситуації в енергетиці та інвестиційного попиту з боку бюджетної сфери.
Позитивно вплинули на сферу будівництва бюджетне фінансування, яке було направлене на екстрене відновлення пошкодженої внаслідок бойових дій інфраструктури, та проведення капітальної відбудови на раніше звільнених територіях. Також краще став себе почувати ринок первинного житла завдяки реалізації урядової програми єОселя.
Як повідомлялося, темпи зростання українського ВВП за попередні дев’ять місяців, а також низка сприятливих чинників створюють цілком реальні сподівання, що до кінця року цей показник наблизиться до 4-5%.