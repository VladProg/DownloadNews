Для мінімізації множинності обмінних курсів Національний банк України пом’якшив низку валютних обмежень безготівкового продажу валюти громадянам.

Про це повідомляє пресслужба НБУ, передає Укрінформ.
«Національний банк і надалі реалізовує оприлюднену Стратегію пом'якшення валютних обмежень, переходу до більшої гнучкості обмінного курсу та повернення до інфляційного таргетування. Відповідно до неї дії Національного банку у межах першого етапу пом'якшення валютних обмежень спрямовуватимуться, зокрема, на мінімізацію множинності обмінних курсів», - йдеться в повідомленні.
Зокрема, із 29 серпня 2023 року НБУ дозволив банкам продавати безготівкову іноземну валюту населенню без підтвердження підстав чи зобов’язань для проведення такої операції. Відповідні операції здійснюватимуться за курсом, установленим банком, у межах щомісячного ліміту в розмірі 50 тис. грн в еквіваленті в одному банку.
Також збільшено зі 100 тис. грн до 200 тис. грн в еквіваленті щомісячний ліміт на купівлю населенням безготівкової іноземної валюти з подальшим розміщенням на депозит від трьох місяців.
Наголошується, що зазначені зміни сприятимуть переорієнтації частини попиту населення з готівкової іноземної валюти на безготівкову. Очікується, що ці кроки сприятимуть зменшенню різниці між готівковим та офіційним курсом.
Як повідомлялося, Національний банк України з 21 червня 2023 року надає можливість резидентам здійснювати перекази за кордон для обслуговування й повернення нових зовнішніх кредитів.