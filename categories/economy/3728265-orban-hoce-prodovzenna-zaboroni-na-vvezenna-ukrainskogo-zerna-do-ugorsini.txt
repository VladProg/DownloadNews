Заборона на ввезення до Угорщини українського зерна має зберігатися і після 15 вересня – терміну, визначеного Єврокомісією.

Про це під час пресконференції у понеділок у Братиславі за результатами зустрічі глав урядів “Вишеградської групи” заявив прем'єр-міністр Віктор Орбан, передає кореспондент Укрінформу.
“Ми поділяємо побоювання щодо транспортування української пшениці і того, чи вона буде доставлена до пунктів кінцевого призначення поза межами ЄС. Ми не підтримуємо того, щоб ця пшениця залишилася на території Угорщини і знищила ринок збіжжя в країні”,- заявив Орбан.
Він додав, що Будапешт вважає за потрібне, щоб обмеження, встановлені Єврокомісією для українського збіжжя, збереглися і після 15 вересня. Орбан зазначив, що Угорщина підтримує транзит українського збіжжя через територію країни, але виступає проти імпорту збіжжя з України на угорський ринок.
Міністр сільського господарства Польщі Роберт Телус заявив у понеділок, що кінцева дата Єврокомісії щодо заборони на імпорт українського збіжжя є недостатньою. Він висловив сподівання, що цю заборону буде продовжено “принаймні до кінця року”.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони будо продовжено до 15 вересня 2023 року.
Польща призупиняла транзит продукції українського АПК через свою територію, однак поновила його з 21 квітня.
Варшава сподівається, що заборону на імпорт українського збіжжя буде продовжено і після 15 вересня, а також, що до переліку заборонених продуктів буде додано деякі інші види продуктів з України.
Одним з аргументів Варшави для заборони імпорту українського збіжжя до Польщі було ввезення технічного зерна, яке продавалося згодом як споживче, а також засилля польського ринку українським зерном, від чого страждали польські аграрії.
Фото: hungarytoday.hu