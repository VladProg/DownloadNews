Ціни на нафту піднімаються у понеділок, 25 вересня, після незначної зміни за підсумками минулого тижня.

Як передає Укрінформ, про це повідомляє enkorr.
Вартість листопадових ф'ючерсів на нафту Brent на лондонській біржі ICE Futures становить $93,79 за барель, що на $0,52 (0,56%) вище, ніж закриття попередньої сесії. У п'ятницю ціна цих контрактів знизилася на $0,03 до $93,27 за барель.
Ф'ючерси на нафту WTI на листопад на електронних торгах Нью-Йоркської товарної біржі (NYMEX) здорожчали на $0,39 (0,43%), до $90,42 за барель. За підсумками попередніх торгів, вартість цих контрактів піднялася на $0,4 (0,5%), до $90,03 за барель.
За підсумками минулого тижня Brent здешевшала на 0,7%, WTI здорожчала на 0,01%.
Нафтовий ринок може завершити третій квартал найбільшим зростанням з початку 2022 року на тлі обмеження видобутку Саудівською Аравією при поліпшенні перспектив попиту в Китаї й США. Крім того, минулого тижня росія оголосила про запровадження тимчасових обмежень на експорт автомобільного бензину і дизельного пального.
«Ми зберігаємо «бичачий» прогноз для ринку, оскільки Саудівська Аравія зберігає добровільне скорочення видобутку, при тому, що як Китай, так і США демонструють впевнений попит. Зараз ми не бачимо тригерів, здатних призвести до розвороту нафтових цін», – сказав аналітик Chaos Research Institute у Шанхаї Чжоу Мі.
За останні три місяці ціна на Brent піднялася на 26%, на WTI – майже на 30%, і все більше інвесторів зазначають можливість повернення ринку до рівнів $100 за барель.