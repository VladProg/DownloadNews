На лівобережжі Херсонщини внаслідок підриву Каховської ГЕС затоплено та повністю зруйновано 107 гідротехнічних споруд Державного агентства меліорації та рибного господарства України.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що орієнтовний загальний обсяг збитків, внаслідок руйнації 107 гідротехнічних споруд Держрибагентства, складає 127,6 млн грн.
Зокрема, у с. Стара Збур'ївка Скадовського району затоплено 460,9 га виросних, зимувальних та нагульних ставів (16 об’єктів) загальною вартістю 3,4 млн грн.
У м. Олешки під водою знаходяться 253,5 га виросних та зимувальних ставів (75 об’єктів) загальною вартістю 109 млн грн.
Ще 330,1 га виросних, зимувальних та нагульних ставів (16 об’єктів) загальною вартістю 15,2 млн грн затоплено у с. Солонці Херсонського району.
За попередніми оцінками, частина гідротехнічних споруд відновленню не підлягають. Остаточні висновки можна буде зробити після того, як рівень води на лівобережжі Херсонщини стабілізується.
Як повідомляв Укрінформ, згідно з попередніми оцінками Мінагрополітики, загальні збитки державного майна меліоративних систем та каналів внаслідок підриву Каховської ГЕС вже становлять150-160 млрд грн.