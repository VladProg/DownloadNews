Організація GLOBSEC допоможе у відновленні України, а також підтримає Україну у проєктах з розбудови альтернативних логістичних маршрутів українського агроекспорту.

Як передає Укрінформ, про це повідомляє Мінінфраструктури у Фейсбуці.
«Щоденні варварські російські атаки на мирних громадян та цивільну інфраструктуру вимагають від світу негайних дій... В цих умовах критично важливою є системна зовнішня підтримка та спільне протистояння загрозі, яку несе російська федерація. Зокрема, це відбивається і на світовій економіці. Руйнування звичних логістичних ланцюгів українського експорту через російську військову агресію вже призводить до дефіциту продовольства та загрожує смертями від голоду для мільйонів людей в країнах Африки та Азії. Співпраця з такими організаціями як GLOBSEC дозволяє комплексно підходити до питань відновлення та економічної безпеки», – прокоментував віце-прем’єр-міністр з відновлення України – міністр розвитку громад, територій та інфраструктури Олександр Кубраков.
Зазначається, що у фокусі зустрічі Кубракова та представників GLOBSEC була спільна комунікація ключових задач, які стоять перед партнерами для подолання кризи. Зокрема, щодо проєктів міжнародної підтримки в розбудові альтернативних логістичних маршрутів українського агроекспорту, наприклад, через порти Дунайського кластеру та пришвидшення товарообігу через пункти перетину кордону з країнами Європейського Союзу.
Зокрема, під час зустрічі йшлося про запровадження спільного прикордонного та митного контролю з сусідніми країнами. Також сторони обговорили можливості посилення «Зернової ініціативи» та штучне затягування інспекційних перевірок суден на Босфорі, де черга складає більше 90 суден.

GLOBSEC – неурядова аналітична організація глобального спрямування. Її місія – впливати на формування майбутнього шляхом генерування нових ідей та рішень для кращого та безпечнішого світу. Організація є одним з лідерів роботи у форматі «дипломатії другого рівня» і має усталені дієві комунікації з більшістю лідерів європейських країн, Великої Британії та США.
З початку повномасштабного вторгнення росії GLOBSEC проводить роботу з формування практичної підтримки України у трансатлантичній спільноті на політичному, дипломатичному, військовому та економічному напрямках. Також цьогоріч організація відкрила своє постійне представництво в Україні.