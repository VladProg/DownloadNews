За програмою «Доступні кредити 5-7-9%» аграрії цьогоріч залучили кредитів на 70,962 млрд грн.

Про це повідомляє Міністерство аграрної політики та продовольства України, передає Укрінформ.
У міністерстві зазначають, що 31 жовтня завершився прийом заявок на пільгове кредитування.
«У цілому ж за 2022-й рік 34 415 аграріїв залучили кредитів на 70,962 млрд грн», - йдеться в повідомленні.
Наголошується, що лідером за обсягом кредитування за весь період залишається Київщина – 10,7 млрд грн. Також лідерам є: Вінниччина (7,3 млрд грн), Кіровоградщина (6,6 млрд грн), Дніпропетровщина (4,9 млрд грн), Одещина (4,6 млрд грн).
Сільгоспвиробники цих же регіонів отримали останнього тижня найбільше коштів, зокрема, Київської області – 491 млн грн, Вінницької – 299 млн грн, Дніпропетровської – 256 млн грн, Рівненської – 221 млн грн та Одеської – 207 млн грн.
Як повідомлялося, уряд пролонгував пільгові кредити для аграріїв. За програмою «Доступні кредити 5-7-9%» до 31 жовтня можна було отримати до 90 млн гривень. В Мінагрополітики зазначають, що до 31 жовтня уповноважені банки приймли заявки від с/г товаровиробників на отримання кредиту в розмірі до 90 млн грн. Відсотки сягають від 0% до 9%, залежно від категорії кредиту та суб’єкта підприємництва.
Крім того, з 6 місяців на рік пролонговано кредити за ставкою 0% річних, які навесні надавалися під посівну кампанію.
Фото: Shutterstock