Між Україною і Францією за результатами Двосторонньої бізнес-конференції зі стійкості та відновлення України підписано низку угод про співпрацю у різних галузях.

Як передає кореспондент Укрінформу, від урядів угоди підписали Прем’єр-міністр України Денис Шмигаль та міністр економіки, фінансів, промислового та цифрового суверенітету Франції Бруно Ле Мер. Галузеві угоди підписані за участю керівників відповідних інституцій.
Крім того, Ле Мер та президент Європейського банку реконструкції та розвитку Оділь Рено-Бассо підписали дві угоди щодо надання 100 мільйонів євро гарантій для підтримки української критичної інфраструктури.
У пресслужбі Мінекономіки Франції поінформували, що завдяки механізму розподілу ризиків між державою та ЄБРР ці гарантії дадуть змогу надати 200 мільйонів євро екстреної ліквідності Нафтогазу (для закупівлі газу, необхідного для проходження зимового періоду) та Укрзалізниці (для забезпечення першочергових видатків).
ЄБРР також надав позику в розмірі 300 млн євро для Укренерго на ремонт пошкодженого обладнання та забезпечення безперервності надання основних послуг оператора електроенергії.
Між Україною і Францією підписані три угоди у ключових секторах економіки.
Зокрема, Шмигаль і Ле Мер підписали угоду щодо пільгової позики в розмірі 37,6 млн євро на постачання 20 000 тонн рейок, вироблених у Франції компанією Saarstahl. Це дасть змогу відремонтувати понад 150 км колії.
Угода, підписана між компанією Matière та Укравтодором, має на меті започаткувати проєкт із постачання близько 25 мостів, фінансування яких пропонує Франція.
Ще одгна угода має на меті забезпечити доставку насіння на понад 20 мільйонів євро французькими компаніями-експортерами MAS Seeds, Lideas Seeds, RAGT. Франція бере на себе покриття ризику, пов’язаного з цією операцією.
Шмигаль і Ле Мер також підписали угоду, яка має надати потужного поштовху французько-українській співпраці у цифровій сфері. Дві країни узгоджують дорожню карту, спрямовану на досягнення швидких і конкретних результатів у ключових сферах цифрового суверенітету та розвитку України, кібербезпеці, фінансуванні стартапів, через двосторонні проєкти.
Як повідомляв Укрінформ, у Парижі 13 грудня відбулася двостороння бізнес-конференція зі стійкості та відновлення України.