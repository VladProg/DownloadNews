Міністр аграрної політики та продовольства України Микола Сольський обговорив з міністром сільського господарства та харчової промисловості Республіки Молдова Володимиром Боля питання транзиту української аграрної продукції за новими тарифами.

Як передає Укрінформ, про це повідомляє пресслужба Мінагрополітики.
Зазначається, що міністри обговорили поточний стан перевезень залізницею української агропродукції через Молдову в напрямку портів Рені, Джурджулешти та Галац після початку дії нового тарифного плану.
Також ішлося про можливі знижки на деякі інші види сільськогосподарської продукції. Сторони домовилися координувати дії і за необхідності вносити корективи.
Як повідомляв Укрінформ, залізниця Республіки Молдова погодила надання знижки у розмірі 27% на транзитне перевезення зернових та 39% - на перевезення соняшникової олії з України в напрямку портів Рені, Джурджулешти та Галац.
Нові тарифні умови діють із 15 липня 2023 року.