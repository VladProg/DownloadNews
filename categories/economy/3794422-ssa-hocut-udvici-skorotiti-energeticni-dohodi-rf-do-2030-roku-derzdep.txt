Уряд Сполучених Штатів прагне вдвічі скоротити доходи Росії від нафти і газу до кінця цього десятиліття.

Як передає Укрінформ, про це в інтерв’ю Financial Times сказав заступник держсекретаря США з енергетичних ресурсів Джеффрі Паєтт.
«Ми зробимо все можливе, щоб це (скорочення вдвічі доходів РФ до 2030 – ред.) стало правдою. Мета цих санкцій - змінити поведінку Росії і переконатися, що Путін, коли буде досягнуто певного миру, не використає три-чотири роки, щоб переозброїтися й підготувати свою армію до третього етапу вторгнення в Україну», - сказав Паєтт.
Нині Росія продовжує експортувати великі обсяги нафти після повномасштабного вторгнення в Україну.
Проте Міжнародне енергетичне агентство прогнозує, що цей експорт може впасти щонайменше на 40-50% до 2030 року, якщо санкції Заходу на російську енергетичну індустрію будуть збережені.
Минулого року країни G7 ввели граничну ціну на експорт російської нафти, яка спрямована на те, щоб зберегти потік сирої нафти, але зменшити доходи Кремля.
Згідно з правилами, країни, що не входять до G7, можуть продовжувати купувати російську сиру нафту, але повинні платити менше 60 доларів за барель, якщо вони хочуть використовувати західні судна або страховиків.
Імпорт російської нафти в ЄС, США та інші країни G7 переважно заборонений.
Хоча спочатку ці заходи привели до різкого падіння цін на російську нафту, згодом Кремль створив нову мережу трейдерів і суден, щоб обійти ці обмеження, дозволивши продавати нафту покупцям, в основному в Індії та Китаї, за цінами, вищими за встановлену граничну ціну.
Значна частина цієї нафти перевозиться через «тіньовий флот» суден, чию непрозору власність важко обмежити санкціями. Деяка нафта все ще переміщується західними кораблями, які працюють із західною страховкою.
Паєтт запевнив, що США нині шукають «шляхи зробити цей тіньовий флот менш ефективним».
Як повідомляв Укрінформ, Росія стикається з серйозними проблемами в торгівлі нафтою в Азії через недоліки розрахунків за неї у валюті, відмінній від долара США, і рішення цих проблем не видно.