Місцеві бюджети у січні - грудні 2022 року отримали 137 млрд грн трансфертів із загального фонду державного бюджету.

Як передає Укрінформ, про це повідомляє пресслужба Міністерства фінансів.
"За 2022 рік (станом на 01.01.2023) уряд України згідно з бюджетним законодавством забезпечив перерахування міжбюджетних трансфертів місцевим бюджетам в обсязі 137 млрд грн, що становить 78,5% від передбачених розписом асигнувань", - ідеться в повідомленні.
Зокрема, базову дотацію перераховано в сумі 16,3 млрд грн, або 100% до розпису асигнувань, а освітню субвенцію перераховано в сумі 96,6 млрд грн, або 100% до розпису.
Зазначається, що у грудні 2022 року місцеві бюджети отримали 14,4 млрд грн трансфертів.
Також у розпорядженні органів місцевого самоврядування у 2022 році залишилася реверсна дотація в обсязі 9,3 млрд грн, яку не перераховано до державного бюджету в умовах воєнного часу.
Залишки коштів на рахунках місцевих бюджетів та бюджетних установ за загальним і спеціальним фондами за січень - грудень 2022 року збільшилися на 60,2 млрд грн і станом на 1 січня 2023 року становлять 116,6 млрд грн.
Як повідомляв Укрінформ, Верховна Рада у липні спростила бюджетні процедури в умовах воєнного стану для місцевого самоврядування і надала їм можливість використовувати кошти спеціального фонду.