Понад 50 українських малих та середніх підприємств подали заявки на участь у європейській програмі грантової підтримки у сфері інтелектуальної власності.

Про це повідомив виконавчий директор EUIPO (Відомства інтелектуальної власності ЄС) Жоао Неграу під час зустрічі представників Євросоюзу та українських фахівців з питань інтелектуальної власності “Створення сьогодні стійкої IP платформи для завтрашнього дня”, передає кореспондент Укрінформу.
Така підтримка, за словами керівника EUIPO, стала можливою завдяки безпрецедентному рішенню про надання доступу українським малим та середнім підприємствам до фінансування через 2023 Ideas Powered for Business від SME Fund – Фонду підтримки малого та середнього бізнесу, створеного з ініціативи Єврокомісії.
Йдеться про відшкодування бізнесові витрат на захист своєї інтелектуальної власності на територіях країн Євросоюзу.
“Наше завдання - підтримати сектор малого й середнього підприємництва, який є основою розвитку сучасної економіки. Ще на початку повномасштабної російської агресії європейське відомство вжило заходів для підтримки України у галузі інтелектуальної власності. Йдеться, зокрема, про санкції, накладені європейськими інституціями на російські бізнеси та фізичних осіб, яким заборонено вести справи у сфері інтелектуальної власності в Європі. Працює спеціальна група, яка щодня стежить, щоб підсанкційні особи не могли користуватися європейськими послугами з питань власності”, - нагадав Неграу.
Але EUIPO також хоче активно підтримувати Україну.
"Для українських підприємців передбачено можливість користуватися нашими фондами. Через них можна подавати заявки на гранти на рівні з європейським бізнесом. Україна - єдина держава - не член ЄС, яка має таку можливість", - зауважив посадовець.
У кулуарах зустрічі, відповідаючи на запитання Укрінформу, він уточнив, що заявки вже подали понад пів сотні малих та середніх підприємців з України. Поки що йдеться про відшкодування витрат на реєстрацію бізнесом своїх торговельних марок і промислових зразків у Європі. А з 2025 року програма передбачатиме ще й компенсацію витрат на юридичний супровід таких дій (напряму, без юридичного посередництва, зареєструвати права інтелектуальної власності у Європі неможливо - ред.).
Для отримання допомоги можна звернутися як безпосередньо до EUIPO, так і через Український національний офіс інтелектуальної власності та інновацій.
Неграу також анонсував впровадження найближчим часом чотирирічної регіональної програми підтримки у галузі інтелектуальної власності для України, Молдови та Грузії обсягом 4 млн євро.
Програма передбачатиме як розширення грантової допомоги бізнесові, так і сприяння інституційним реформам у галузі інтелектуальної власності в країнах-реципієнтках.
Як повідомлялося, з 26 червня 2023 року українські МСП можуть подавати заявки на фінансування від SME Fund. Підтримка, яку надають Єврокомісія та EUIPO, передбачає захист торговельних марок і промислових зразків у межах ЄС (в обсязі 75% від усіх зборів, максимум - 1000 євро), захист патентів або пов’язаної з ними діяльності в межах Євросоюзу (75% від загальної суми зборів, до 1500 євро) та захист сортів рослин на європейському рівні (50% від зборів, до 225 євро).
Фото: cde.ual.es