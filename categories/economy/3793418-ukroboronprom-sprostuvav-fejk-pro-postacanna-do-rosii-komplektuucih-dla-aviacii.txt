В АТ «Українська оборонна промисловість» назвали фейком поширену низкою ЗМІ інформацію про постачання до Росії комплектуючих для літаків та гвинтокрилів українського виробництва і закликали ретельніше перевіряти факти.

Як передає Укрінформ, про це йдеться у повідомленні УОП в Телеграмі.
У товаристві зазначають, що низка українських ЗМІ з посиланням на російськомовне інтернет-видання «Важные истории» (зареєстровано у Латвійській Республіці) поширили інформацю про те, що нібито з січня 2022 року по липень 2023 року російська компанія «Авиа ФЭД сервис» імпортувала компоненти для літаків і гвинтокрилів виробництва деяких підприємств АТ «Українська оборонна промисловість». Також було вказано, що продукція постачалася через компанії Linker (ОАЕ) та «Бакайторг1» (Киргизька Республіка).
«Укроборонпром офіційно повідомляє, що підприємства, зазначені у повідомленнях, – АТ «Компанія авіаційного та ракетно-технічного будування», ДП «ХМЗ «ФЕД» і АТ «Київський завод «Радар» – з 2014 року не працюють зі вказаною компанією з РФ, а також не мали та не мають контрактів із Linker і «Бакайторг1», - йдеться в повідомленні.
В УОП наголосили, що з початку повномасштабного вторгнення підприємства, що входять до складу акціонерного товариства, взагалі не експортували зазначену в матеріалах продукцію.
Зібрані під час відповідної перевірки матеріали були передані до правоохоронних органів для подальшого розслідування.
В Укроборонпромі нагадали засобам масової інформації про численні фейки, які розповсюджує рашистська пропаганда щодо діяльності української оборонки, та необхідність ретельного фактчекінгу матеріалів, особливо під час повномасштабного вторгнення.
Як повідомлялося, АТ «Українська оборонна промисловість» затвердило Стратегію запобігання, виявлення та протидії корупції. Головний акцент IV кварталу 2023 – аналіз корупційних ризиків та їх усунення.