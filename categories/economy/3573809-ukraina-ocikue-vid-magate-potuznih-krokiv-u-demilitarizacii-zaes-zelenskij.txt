Україна очікує від Міжнародного агентства з атомної енергії (МАГАТЕ) потужних кроків у процесі демілітаризації Запорізької атомної електростанції.

Про це Президент України Володимир заявив в інтерв’ю Reuters, передає кореспондент Укрінформу.
Зеленський подякував місії МАГАТЕ за візит на станцію та висновки щодо потреби повної демілітаризації. Водночас він висловив невдоволення тим, що разом із агенством не було допущено журналістів. На його переконання, дуже важливо, аби ЗМІ побачили і показали наявність важкої російської техніки на території ЗАЕС, 500 бойовиків, а також результати обстрілів, здійснених росіянами.
"Але в цілому МАГАТЕ сказали, що головні принципи ядерної безпеки, тобто сім принципів, на яких базуються результати роботи МАГАТЕ, порушені російською федерацією. А зараз висновок, що потрібна повна демілітаризація. Ми очікуємо вже не тільки висновків, а потужних кроків від МАГАТЕ", – додав Зеленський.
Як повідомляв Укрінформ, ЗАЕС, найбільша атомна станція в Європі, з 4 березня захоплена російськими військовими. Відтоді на майданчику станції загарбники розміщують військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ.
МАГАТЕ 6 вересня представило звіт за результатами інспекції ЗАЕС. У документі зафіксовано випадки розміщення російської військової техніки на території Запорізької АЕС, зокрема у машинних залах енергоблоків.
Гендиректор МАГАТЕ Рафаель Гроссі наголосив на необхідності негайного створення зони ядерної та фізичної безпеки на Запорізькій АЕС. Його пропозиція передбачає відсутність атак та обстрілів станції, але не стосується "широкої демілітаризації та переміщення військ".
На ЗАЕС 16 вересня вдалося завезти найнеобхідніші запчастини, матеріали та дизельне пальне.
17 вересня Запорізька атомна електростанція знову була під’єднана до української електромережі та отримує з неї живлення для підтримання станції в холодному стані.