Міністр КМУ Олег Немчінов заявив, що існує реальна диспропорція в зарплатах державних службовців на однакових посадах, тому реформа державної служби необхідна.

Як передає Укрінформ, про це він сказав в ефірі Українського радіо.
"З'являється квазіпреміальний фонд, який використовується для стимулюючих надбавок, які при високих посадових окладах становлять понад 50%. І працівники таким чином мають додаткові доплати, так звані псевдопремії, які ніколи не були преміями, а були лише вирівнюванням на ринку праці достойного рівня оплати праці. Для місцевого рівня це була спроба оплатити мінімальну зарплату. В багатьох органах місцевого самоврядування є окремі програми, які з місцевого бюджету роблять цільові доплати держслужбовцям", - наголосив він.
Урядовець розповів, що при підготовці проєкту держбюджету на 2024 рік було взято за основу новели із законопроєкту №8222 про реформу оплати праці, а 23 жовтня було ухвалено розроблену держслужбою постанову Кабміну "Про класифікацію посад".
"В усіх центральних органах виконавчої влади, які потраплять під дію цього закону, треба провести класифікацію посад. Це так звані грейди. Є 27 груп посад, які повністю визначають основні сфери діяльності. Але ще є багато питань, які будуть врегульовані після другого читання. Є питання до нормотворчої діяльності Апарату Верховної Ради, Секретаріату Кабінету міністрів, органів, які створюються президентом і які забезпечують життєдіяльність країни. Людина, яка виконує однакову функцію, але в різних органах, має мати однакову справедливу зарплату. Це перший крок класифікації посад. Другим кроком буде новий рівень посадових окладів. 70% фактичного заробітку держслужбовця має складати справедливий посадовий оклад. І 30% — це ті надбавки, які передбачені законом і які мають бути стимулюючими: це і вислуга, і преміальний фонд", - додав Немчінов.
Міністр зауважив, що буде скорочення там, де було неправдиве та неправомірне збільшення, "буде вирівнювання по багатьох посадах, де були карколомні премії в 300-400%". "Буде збільшено зарплату там, де посада є недооцінена. Це буде комплексний процес. Можливо, що хтось і втратить. Але загалом ми очікуємо вирівнювання диспропорції в тому, що зарплата має бути прозорою", - підкреслив він.
Урядовець відзначив, що зараз відчувається потреба у кваліфікованих кадрах, адже є понад 200 тисяч державних посад, а заповнено лише 165 тисяч.
"Місця тих, хто на службі в лавах ЗСУ, займають випускники ВНЗ та працівники з народного господарства. Ми працюємо над тим, щоби на службу приходили ветерани. Мінветеранів працює із цим напрямком, також працюємо і ми через свої тренінгові центри. Це завдання на роки та на десятиліття. Також постане питання щодо підготовки кадрового резерву для деокупованих територій. Є різні оцінки в потребах", - заявив він.
Як повідомляв Укрінформ, міністр Кабінет міністрів Олег Немчінов заявив, що уряд у проєкт держбюджету на 2024 вже закладає нову систему оплати праці державних службовців на основі класифікації посад.