Перший заступник міністра аграрної політики та продовольства України Тарас Висоцький прогнозує, що ціни на курячі яйця почнуть знижуватись наприкінці жовтня - на початку листопада цього року.

Як передає Укрінформ, про це повідомляє пресслужба міністерства.

«Через військові дії, знищення птахівничих комплексів, проблеми з логістикою різко скоротилося поголів’я курей та виробництво в цілому. Виробники яєць змушені були продавати продукцію нижче за собівартість. Із вересня відновився сезонний споживчий попит, але кількість поголів’я в областях, в яких традиційно вирощують яєчних курей, ще не відновлено, на це потрібно щонайменше два-три місяці. В результаті на ринку пропозиція яєць знизилась, що спровокувало стрибок цін», – пояснив Висоцький.
Він зазначив, що вже до кінця жовтня - на початку листопада ціни на курячі яйця в Україні почнуть знижуватись і стабілізуватися на рівні довоєнного часу.
У Мінагрополітики нагадали, що до початку повномасштабного вторгнення рф у січні - лютому 2022 року вартість яєць в Україні (за 10 шт.) становила близько 35 грн. У травні - червні ціна на них впала нижче собівартості – до 16,5 - 17 грн. У липні - серпні вона дещо вирівнялася, але все ж залишалася на рівні собівартості й становила 25,5 -26 грн. У вересні - почала знову зростати, протягом місяця повернувшись і навіть досягнувши довоєнної позначки в 30 грн. У жовтні ціна збільшилася порівняно з вереснем іще на 23,5%.
На зростання цін вплинуло кілька факторів, зазначають у Мінагрополітики. Зокрема, це сезонність та припинення діяльності або значне скорочення виробництва цілою низкою підприємств. А саме: ТОВ «Дмитрівська птахофабрика» Донецької області, ФГ «Стимул 777» Луганської області, філія «Богодухівська птахофабрика» Харківської області та ПАТ «Птахогосподарство Авангард» Херсонської області.
Крім цього, через стрімке падіння цін влітку, які були нижчими від собівартості, в Україні різко скоротилося поголів’я курей, яке поки що не відновилося в необхідній кількості. Також, в умовах війни було частково призупинено інкубацію яйця для отримання молодняку птиці.
За даними міністерства, наразі середня оптова-відпускна ціна курячих яєць в Україні становить 43 грн за десяток.
Як повідомлялось, у вересні в Україні почали стрімко дорожчати курячі яйця. За даними Українського клубу аграрного бізнесу, роздрібні ціни підвищилися на 21% - до майже 41 грн за десяток. При цьому, ціни на яйця категорії 0 зросли до понад 60 грн за 10 штук.