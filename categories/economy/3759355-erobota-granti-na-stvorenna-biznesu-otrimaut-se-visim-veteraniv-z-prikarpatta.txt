Ще вісім ветеранів з Прикарпаття отримають гранти на розвиток чи створення бізнесу в рамках проєкту «єРобота», загальна сума грантів становитиме близько 3 млн грн.

Про це у Телеграмі повідомила начальниця Івано-Франківської обласної держадміністрації Світлана Онищук, передає Укрінформ.
«Вісім ветеранів з Прикарпаття отримають гранти на розвиток чи створення бізнесу в рамках проєкту «єРобота» на суму близько 3 млн грн... Натомість підприємці мають створити нові робочі місця. Наразі йдеться про 15», - написала Онищук.
Вона нагадала, що урядова програма «Грант для ветеранів» передбачає надання учасникам бойових дій, особам з інвалідністю внаслідок війни або їх подружжям кошти на створення або розвиток власної справи до 1 млн грн.
За словами очільниці області, серед сфер діяльності, в яких працюють заявники – виготовлення та продаж дитячих речей; відкриття салону краси; виробництво меблів та виробів для дому; пошиття та продаж етноодягу; відкриття центру розвитку дитини; реалізація будматеріалів.
Онищук додала, що отримати консультації щодо умов програми можна за вказаним телефоном (066-655-40-33) або звернувшись у будь-яку філію Івано-Франківського обласного центру зайнятості.
Як повідомлялося, Івано-Франківська область - у трійці лідерів серед регіонів з найбільшою кількістю прийнятих Державним центром зайнятості позитивних рішень.
Від початку 2023 року мікрогранти на розвиток бізнесу отримали 230 підприємців на суму майже 56 млн грн.
Урядовий проєкт «єРобота» включає грантові програми, спрямовані на стимулювання підприємницької діяльності та створення нових робочих місць. Обов’язковою умовою надання коштів мікрогранту є створення нових робочих місць. Згідно з програмою, українці можуть отримати мікрогрант від 50 до 250 тис. грн. Кошти скерують на придбання або лізинг обладнання, закупівлю сировини та матеріалів, оренду приміщення.