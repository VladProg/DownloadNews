Бойові дії з початком повномасштабного вторгнення росії безпосередньо зачепили 11 областей України, швидкого відновлення потребують більше 50 тисяч об'єктів.

Про це розповів Президент Володимир Зеленський під час онлайн-виступу на Форумі з економічної стійкості та реконструкції України, який відбувається у Парижі, повідомляє Укрінформ.
"Загалом бойові дії прямо зачепили територію 11 областей. Обсяг нашого плану швидкої відбудови, який охоплює й інші регіони, - більше 50 тисяч об'єктів і більше 12 млрд євро", - сказав глава держави.

Як приклад він навів, зокрема, Чернігівську область, яку українські сили оборони звільнили від російських загарбників ще навесні, і шефство над відбудовою якої взяла Франція.
За словами Президента, на Чернігівщині лише в рамках швидкої відбудови, тобто того, що потребує негайних зусиль, треба відновити 8896 об'єктів. Зеленський наголосив, що відбудови потребують більше тисячі багатоквартирних житлових будинків, які були пошкоджені чи зруйновані росіянами, більше семи тисяч приватних будинків, а ще лікарні, школи, комунікації, транспорт, підприємства.
Глава держави поінформував, що частина робіт уже ведеться, зокрема Франція надала допомогу у відновленні мостів.
"Але і для Французької держави, і для французьких компаній є на порядок більше можливостей і проєктів, які потребують реалізації", - додав Зеленський.
Як повідомлялося, раніше Президент Володимир Зеленський заявив, що лише на поверхневе швидке відновлення розбитих російськими ударами українських енергооб’єктів потрібно щонайменше 1,5 мільярда євро.
Фото, відео: Офіс Президента