Впродовж останніх тижнів російські компанії «засипали» своїх казахстанських партнерів проханнями допомогти їм обійти західні санкції та імпортувати до рф дефіцитні товари західного виробництва.

Про це з посиланням на поінформовані джерела повідомляє Reuters, передає Укрінформ.
Після вторгнення російських військ в Україну 24 лютого минулого року і масштабних санкцій Заходу проти російської економіки (вартістю $2,1 трильйона) москва почала активний пошук шляхів обходу для імпорту західних технологій і товарів.
Щоб обійти обмеження, російські трейдери створили розгалужену мережу поставок підсанкційних товарів через треті країни, зокрема, через Туреччину та колишні радянські республіки.
Сім джерел на умовах анонімності розповіли про зростання останнім часом кількості запитів росіян допомогти доставити широку номенклатуру товарів - від підшипників і деталей літаків до рідкоземельних металів, через Казахстан до рф. Так, один казахстанський підприємець сказав, що йому запропонували $1 мільйон за допомогу в перевезенні до росії вантажівки рідкоземельних металів із Австралії.
Підвищений інтерес росії до транзиту через Казахстан джерела Reuters пов’язують із повідомленнями про наміри Туреччини зупинити транзит до рф підсанкційних товарів.
росія залишається найбільшим торговим партнером Казахстану. Минулого року казахстанський експорт до рф зріс на чверть до $8,8 мільярда. Так, за офіційною статистикою, лише експорт підшипників подвоївся до $111 мільйонів.
Експорт пластикових труб із Казахстану до рф у 2022 році зріс більш ніж втричі до $12 мільйонів.
Як ідеться в повідомленні, Казахстан різко збільшив імпорт комп’ютерної техніки з європейських країн і Тайваню, хоча дані про кількість їхнього реекспорту в росію наразі відсутні.
Інше джерело повідомило, що російські банки імпортували через Казахстан обладнання та пластик для виробництва банківських карток.
Проте такий бізнес пов’язаний із додатковими витратами для російських покупців. Казахстанські бізнесмени, які перепродують товари в рф, мають право на відшкодування ПДВ у розмірі 12%, але ті, хто перевозить підсанкційні товари, не подають на відшкодування й закладають відповідні суми у вартість контракту.
Як повідомляв Укрінформ, уряд Казахстану нещодавно ухвалив рішення ліквідувати торговельне представництво в росії.