Прем'єр-міністр Денис Шмигаль напередодні початку роботи переговорної місії Міжнародного валютного фонду обговорив з директором Європейського департаменту Фонду Альфредом Каммером започаткування нової довгострокової програми для України.

Про це глава уряду повідомив у Телеграмі, передає Укрінформ.
"Започаткування нової довгострокової програми з МВФ обговорив під час онлайн-розмови з директором Європейського департаменту Фонду Альфредом Каммером", - зазначив він.

Шмигаль нагадав, що в середу у Варшаві стартує переговорна місія щодо програми розширеного фінансування.

"Докладаємо всіх зусиль, аби оперативно узгодити всі параметри та швидко досягти угоди. Розраховуємо, що загальний розмір фінансування становитиме понад 15 млрд доларів", - сказав Прем'єр-міністр.
За його словами, нова довгострокова програма за підтримки МВФ стане важливим меседжем для інвесторів і донорів, які готові вкладати в Україну, а також сприятиме створенню міцного підґрунтя для швидкого відновлення країни та консолідації зусиль для вступу України до ЄС.
Як повідомлялося, З 8 по 15 березня у Варшаві працюватиме місія Міжнародного валютного фонду, де будуть обговорюватись параметри потенційної майбутньої програми.
Фото: Денис Шмигаль / Телеграм