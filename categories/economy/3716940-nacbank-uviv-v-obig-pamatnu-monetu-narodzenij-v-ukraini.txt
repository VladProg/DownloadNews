Національний банк з 1 червня 2023 року вводить в обіг пам'ятну монету «Народжений в Україні» номіналом у 5 гривень.

Як передає Укрінформ, про це свідчать дані Нацбанку.
Монета присвячена українським дітям. На аверсі монети розміщено: угорі малий Державний Герб України, ліворуч і праворуч від якого написи півколом – Україна, рік карбування монети 2023; номінал п’ять гривень. У центрі зображено наповнену народним колоритом картину Олега Шупляка «Колиска», на якій втілено один з найдорожчих архетипів українців – батьківська хата в оточенні мальв та рушника, яка є водночас колискою та гніздечком, що символізує продовження роду.

На реверсі монети зображено картину Олега Шупляка «Зв’язок»: на тлі стилізованого всесвіту – малюк-космонавт, який нерозривно пов’язаний пуповиною з матір’ю-Україною (карта України вгорі), ліворуч півколом розміщено дзеркальний напис Народжений в Україні.

Тираж срібних монет – 5 000 штук, із нейзильберу – 75 000 штук (у сувенірній упаковці).
Реалізація цих монет розпочнеться з 5 червня. Придбати їх можна в інтернет-магазині НБУ та в банків-дистриб’юторів (АТ АБ «Укргазбанк», АТ «АБ "Радабанк», АТ «Таскомбанк», АТ КБ «ПриватБанк»).
Як повідомлялося, Національний банк 30 травня ввів в обіг пам’ятну монету «Павло Скоропадський».