Департамент сільського господарства США (USDA) оновив світовий прогноз балансу основних сільськогосподарських культур на 2022/23 маркетинговий рік, в якому збільшив прогноз експорту з України пшениці до 12,5 млн тонн та кукурудзи до 17,5 млн тонн.

Як передає Укрінформ, про це повідомляє пресслужба Українського клубу аграрного бізнесу (УКАБ).
Згідно оновлених прогнозів USDA, в 2022/23 МР показники України щодо виробництва пшениці залишаються без змін – 20,5 млн т, а експорт пшениці збільшується на 1,5 млн т до 12,5 млн т. Щодо кукурудзи, то очікують зменшення обсягів виробництва кукурудзи на 4,5 млн т до 27,0 млн т з одночасним зростанням експорту на 2,0 млн т до 17,5 млн т.
В оновлено прогнозі USDA передбачає скорочення світового виробництва пшениці на 2,1 млн т до 780,6 млн т за рахунок скорочення виробництва в Аргентині та Канаді, яке лише частково компенсується зростанням Австралії. В Аргентині обсяги виробництва скорочуються на 3 млн т до 12,5 млн т через сухі погодні умови. Це найнижчий показник виробництва з 2015/16 МР. Виробництво в Канаді скоротилося на 1,2 млн т до 33,8 млн т на основі останньої оцінки Статистичного управління Канади і є третім за величиною врожаєм в історії. Виробництво в Австралії зросло на 2,1 млн т до рекордних 36,6 млн т.
Прогноз світової торгівлі пшениці зріс на 2,2 млн т до 210,9 млн т завдяки зростанню експорту з Австралії (+1,5 млн т до 27,5 млн т), України (+1,5 млн т до 12,5 млн т) та ЄС (+1 млн т до 36 млн т), , що компенсує зменшення експорту з Аргентини (-2,5 млн т до 7,5 млн т). Це буде найнижчий експорт Аргентини з 2014/15 МР.
USDA прогнозує, що кінцеві запаси пшениці на 2022/23 МР зменшаться на 0,5 млн т до 267,3 млн т внаслідок скорочення для Канади, Аргентини та України.
Прогноз балансових показників кукурудзи на 2022/23 МР передбачає зниження обсягів виробництва, торгівлі та кінцевих запасів порівняно з минулим місяцем. Зокрема, очікується скорочення світового виробництва кукурудзи на 6,5 млн т до 1 161,9 млн т, за рахунок скорочення виробництва в Україні, ЄС, та у В'єтнамі.
Прогноз світового експорту кукурудзи в 2022/23 МР очікується на 1,1 млн т менше - 181,6 млн т. USDA прогнозує зростання для України (+2 млн т до 17,5 млн т), але зниження для США (-1,9 млн т до 52,7 млн т) та ЄС (0,5 млн т до 2,2 млн т).
Прогнозовані світові кінцеві запаси кукурудзи на 2022/23 МР скоротяться 2,4 млн т і становитимуть 298,4 млн т.
Як повідомляв Укрінформ, у жовтні USDA оновило світовий прогноз балансу основних сільськогосподарських культур на 2022/23 маркетинговий рік, в якому збільшило прогноз експорту кукурудзи з України на 2,5 млн тонн - до 15,5 млн тонн.