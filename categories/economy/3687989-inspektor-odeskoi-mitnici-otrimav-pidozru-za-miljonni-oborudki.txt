Інспектору Одеської митниці оголошено про підозру через мільйонні оборудки з розмитненням товарів.

Про це повідомило Державне бюро розслідувань, передає Укрінформ.
За даними слідства, до повномасштабного вторгнення рф в Україну на митний пост «Одеса-порт» з Китаю у контейнерах завезли тонни товару, зокрема одягу.
«Протиправна схема полягала у подачі декларації з товаросупровідними документами, в яких номенклатура товарів та їх кількість і вартість свідомо змінювались на користь імпортерів. Працівники Бюро встановили, що завдяки «допомозі» інспектора комерсанти економили на податках державі понад мільйон гривень на розмитнені кожного контейнера», - йдеться у повідомленні.
Інспектору повідомили про підозру в зловживанні службовим становищем, що спричинило тяжкі наслідки державним інтересам (ч. 2 ст. 364 КК України), санкція передбачає до 8 років позбавлення волі.
Правоохоронці перевіряють інші можливі факти зловживань працівників митниці.
Як повідомлялося, співробітники Служби безпеки України затримали посадовця Одеської митниці, якого викрили у систематичному хабарництві.