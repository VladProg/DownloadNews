Україна з початку 2023 року отримала від міжнародних партнерів 20 млрд доларів США фінансової допомоги.

Про це на брифінгу сказав голова Національного банку України Андрій Пишний, повідомляє кореспондент Укрінформу.
"З початку року Україна отримала від міжнародних партнерів фінансування на суму близько 20 млрд дол. США", - сказав Пишний.
У Нацбанку зазначають, що їх спільні заходи з урядом сприяли збільшенню обсягів залучених до державного бюджету коштів від продажу ОВДП. Усе це дало змогу успішно профінансувати значний дефіцит державного бюджету в січні – травні.
Зауважується, що з огляду на міжнародну підтримку та поступове пожвавлення економіки, Україна зможе і надалі фінансувати всі необхідні видатки без відновлення емісійного фінансування.
Як повідомлялось, у 2023 році очікується 42 млрд доларів фінансової допомоги, включно з 4,6 млрд дол. від Міжнародного валютного фонду.