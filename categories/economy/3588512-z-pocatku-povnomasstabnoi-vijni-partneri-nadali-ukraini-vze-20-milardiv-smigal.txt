Разом із новим траншем у 1,3 млрд доларів загальне фінансування від Міжнародного валютного фонду, надане Україні від початку повномасштабної війни, становитиме 2,7 мільярда доларів. Загальна допомога від партнерів сягнула вже $20 мільярдів.

Про це у Телеграмі повідомив Прем’єр-міністр Денис Шмигаль, передає Укрінформ.
«МВФ надасть Україні додаткові 1,3 млрд доларів! Це означає, що загальне фінансування від Фонду від початку війни становитиме 2,7 млрд доларів. Отриманий транш буде направлений на підтримку нашої обороноздатності, виплати пенсій та соціальних програм, а також для посилання стійкості нашої економіки», - заявив глава уряду.
За його словами, загалом від початку повномасштабної війни міжнародні партнери надали Україні близько 20 млрд доларів. «Завдяки цим коштам ми розуміємо, як зможемо фінансувати всі необхідні видатки цього року», - зазначив Шмигаль.
Він подякував союзникам, які допомагають вистояти у боротьбі за незалежність і свободу України.
«Цінуємо таку підтримку та працюємо над її розширенням. На наступний рік очікуємо на нову велику програму МВФ, а також фінансування від США, ЄС та інших країн G7», - зазначив Прем’єр-міністр.
Як повідомлялося, 4 жовтня стало відомо, що Рада виконавчих директорів Міжнародного валютного фонду планує розглянути запит України на $1,3 мільярда додаткового екстреного фінансування в четвер.
7 жовтня Президент Володимир Зеленський заявив, що виконавча рада МВФ підтримала виділення Україні близько $1,3 млрд у межах Rapid Financing Instrument.
Рада виконавчих директорів Міжнародного валютного фонду 30 вересня затвердила розширення інструментів антикризового фінансування, що дало змогу Україні звернутися за новим траншем у межах інструменту Rapid Financing Instrument (RFI).
RFI надає можливість швидкого доступу до фінансової допомоги тим країнам, у яких виникли термінові потреби для збалансування платіжного балансу, зокрема внаслідок воєнних конфліктів.
Прем’єр-міністр Денис Шмигаль на засіданні уряду 27 вересня заявив, що Україна має домовленість з МВФ про початок роботи над новою спеціальною програмою.
Фото: КМУ