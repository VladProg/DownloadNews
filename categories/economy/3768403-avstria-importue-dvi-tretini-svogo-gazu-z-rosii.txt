Австрія все ще імпортує дві третини обсягів свого природного газу з Російської Федерації.

Як передає Укрінформ, про це свідчать дані на платформі energie.gv.at Міністерства захисту клімату, довкілля, енергетики, мобільності, інновацій та технологій Австрії.
Відповідно до опублікованих даних, станом на липень 2023 року імпорт природного газу з РФ становив 66% від загального газового імпорту. У лютому 2022 року, коли Росія здійснила повномасштабне вторгнення в Україні, Австрія купувала 79% свого газу в РФ.
Частка імпорту з неросійських джерел становила 34% та складалася, головним чином, з норвезького газу та скрапленого природного газу (СПГ), а також невеликих обсягів газу з Північної Африки та Центральної Азії. Імпорт з інших неросійських джерел здійснюється переважно маршрутами через Німеччину та Італію.
Згідно з даними платформи, станом на 29 вересня газові сховища Австрії заповнені на 94,33%, що відповідає 92,1 терават-годинам природного газу – більше, ніж Австрія спожила у 2022 році.
Як повідомляв Укрінформ, раніше міністерка з питань клімату, довкілля, енергетики, мобільності, інновацій та технологій Австрії Леоноре Гевесслер заявила, що Австрія має повністю позбутися небезпечної залежності від російського газу, адже оплатою його поставок також фінансується війна Росії проти України.
Освітня академія Neos Lab при ліберальній партії NEOS у своєму звіті зазначала, що лише з січня по листопад 2022 року Австрія заплатила Росії за імпортований газ близько 6,7 млрд євро.