Україна вивчатиме досвід Сінгапуру в питаннях розвитку сонячної генерації та впровадженні водневих технологій.

Про це повідомляє пресслужба Міненерго, передає Укрінформ.
Наголошується, що про це йшлося під час зустрічі міністра енергетики України Германа Галущенка з міністром торгівлі та промисловості Сінгапуру Тан Сі Ленгом на полях першого міністерського засідання ініціативи «Net Zero World» у Сіетлі (США).
В ході зустрічі сторони обговорили напрямки співпраці у відновленні об’єктів української енергетичної інфраструктури в умовах постійних російських атак, акцентувавши увагу на посиленні стійкості енергосистеми, підвищенні її гнучкості, покращенні фізичного захисту об’єктів енергетичної інфраструктури та інструментах, які дозволять децентралізувати генерацію електроенергії.
Крім того, Галущенко зазначив, що Україна зацікавлена у запозиченні досвіду Сінгапуру в питаннях розвитку сонячної генерації, зокрема при встановленні сонячних панелей на дахах багатоповерхівок, а також встановленні фотоелектричних панелей на поверхнях водойм.
Також українська сторона має намір вивчити досвід Сінгапуру у впроваджені водневих технологій.
Як повідомлялося, Міністерство енергетики реалізувало частину планів із відновлення до опалювального сезону 1,7 ГВт генеруючих потужностей.