Служба безпеки України спільно з Бюро економічної безпеки ліквідувала масштабну схему привласнення промислових обсягів блакитного палива із газотранспортної системи НАК «Нафтогаз України».

Як передає Укрінформ, про це СБУ повідомляє у Фейсбуці.
«До організації оборудки причетний топменеджмент 16 регіональних газових підприємствах у Київській, Харківській, Дніпропетровській, Львівській, Вінницькій, Житомирській, Волинській, Закарпатській, Сумській, Рівненській, Хмельницькій, Чернігівській та Івано-Франківській областях, які пов’язані з одним із українських олігархів», - ідеться в повідомленні.

У СБУ повідомили, що схема полягала у тому, що «на папері» посадовці платили за газ приватним підконтрольним компаніям, але насправді не отримували від них газу. Фактично вони здійснювали несанкціонований відбір блакитного палива, яке знаходилося у газотранспортній системі і належало державі.
Такі злочинні дії завдали Україні збитків на майже 3,5 млрд грн лише у 2021 році.
«Інша частина схеми полягала у тому, що облгази отримували сплату за тарифами від споживачів, але одержані гроші використовували не для придбання газу. Ці кошти «перераховувалися» підконтрольним комерційним структурам для виведення у тінь», - ідеться в повідомленні.
При цьому облгази продовжували використовувати запаси державної газотранспортної системи і тим самим збільшували свою заборгованість перед Нафтогазом.
У подальшому організатори схеми намагались «списати» штучну заборгованість за рахунок бюджетних коштів.
Втім співробітники СБУ викрили оборудку та заблокували її реалізацію.
Наразі правоохоронці проводять обшуки в офісних приміщеннях облгазів.
У двох регіонах керівництво газорозподільчими компаніями повернуто державним представникам.
Для встановлення всіх обставин злочину і притягнення винних до відповідальності триває досудове розслідування. Воно ведеться за двома статтями Кримінального кодексу України: ч. 5 ст. 191 (привласнення, розтрата майна або заволодіння ним шляхом зловживання службовим становищем); ч. 3 ст. 212 (ухилення від сплати податків, зборів (обов’язкових платежів).
Як повідомляв Укрінформ, у березні СБУ спільно з БЕБ викрила масштабну схему привласнення промислових обсягів природного газу, який належить ТОВ «Оператор газотранспортної системи України».
Фото: СБУ