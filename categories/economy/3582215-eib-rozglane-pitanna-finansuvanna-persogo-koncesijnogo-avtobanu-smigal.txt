Прем’єр-міністр Денис Шмигаль провів зустріч із віцепрезиденткою ЄІБ Терезою Червінською, під час якої обговорили посилення співпраці та допомогу Україні, зокрема, банк розгляне питання фінансування першого концесійного автобану Краковець-Львів.

Як передає Укрінформ, про це Шмигаль повідомив у Телеграмі.
Він зауважив, що під час зустрічі з Червінською обговорили проєкти розвитку України.
"Зокрема, ЄІБ розгляне питання фінансування та завершення проєкту першого концесійного автобану Краковець — Львів та розширення інфраструктури західного кордону України", - написав Шмигаль.
Також він зауважив, що подякував за виділення 1,59 млрд євро допомоги Україні, перший транш якої уже надійшов цього місяця.

Шмигаль додав, що за словами Червінської, другий транш у розмірі більш ніж 550 млн євро надійде за запитом уряду України вже найближчим часом. Зазначені кошти є черговим вагомим внеском у фінансування невідкладних потреб нашої держави.
Як повідомлялося, 15 вересня Україна отримала 500 мільйонів євро першого траншу від Європейського інвестиційного банку із пакету допомоги в розмірі 1,59 мільярда євро.