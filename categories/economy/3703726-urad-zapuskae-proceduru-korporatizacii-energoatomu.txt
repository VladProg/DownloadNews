Кабінет Міністрів ухвалив рішення про запуск процедури корпоратизації Енергоатому.

Про це Прем'єр-міністр Денис Шмигаль сказав на засіданні уряду, передає Укрінформ.
«Сьогоднішнім урядовим рішенням запускаємо процедури корпоратизації. У підсумку підвищимо ефективність управління, залучимо додаткові кошти на реалізацію нових проєктів, посилимо нашу енергетичну незалежність», - заявив Шмигаль.
За його словами, Кабмін на виконання ухваленого парламентом закону трансформує Енергоатом в акціонерне товариство. «Енергоатом — один з найбільших операторів АЕС в Європі, компанія стратегічно важлива для енергетичної безпеки держави. Приводимо її до міжнародних стандартів корпоративного управління», - підкреслив Прем'єр-міністр.
При цьому, запевнив він, буде збережено у власності держави 100% акцій підприємства.
Як повідомлялося, 23 березня набув чинності закон про корпоратизацію ДП «НАЕК «Енергоатом».
Енергоатом є оператором чотирьох атомних електростанцій — Запорізької, Рівненської, Південноукраїнської та Хмельницької, на яких експлуатується 15 атомних енергоблоків (13 енергоблоків типу ВВЕР-1000 і два – ВВЕР-440) загальною встановленою потужністю 13 835 МВт) Також до складу компанії входить Ташлицька ГАЕС (453 МВт), Олександрівська ГЕС (25 МВт) та Централізоване сховище відпрацьованого ядерного палива у Чорнобильській зоні.