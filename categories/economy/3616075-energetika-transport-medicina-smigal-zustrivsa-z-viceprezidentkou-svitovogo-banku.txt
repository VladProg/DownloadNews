Прем'єр-міністр України Денис Шмигаль під час зустрічі з віцепрезиденткою Світового банку Анною Б’єрде обговорив підтримку держбюджету на 2023 рік, а також спільні програми в енергетиці, транспорті й медицині.

Про це прем'єр повідомив у Телеграмі, передає Укрінформ.
"Обговорили підтримку держбюджету України на наступний рік. А також продовження наявних і започаткування нових спільних програм. Зокрема, у сфері енергетики, транспорту й медицини. Підкреслив необхідність запровадження механізму страхування військових ризиків. Це сприятиме відкриттю бізнесу та залученню інвестицій в нашу країну вже зараз", - написав він.
Водночас він зазначив, що під час зустрічі сторони торкнулися питань відновлення й модернізації України. Прем'єр зауважив, що висловив вдячність партнеру за проведення швидкої оцінки збитків для відбудови.

"Високо цінуємо допомогу Світового банку та особисту залученість пані Б’єрде у підтримку України. Це допомагає нам рухатися до нашої спільної перемоги!", - наголосив він.
Раніше повідомлялося, що під час виступу на бізнес-форумі щодо стратегічного партнерства у сировинній сфері Україна-ЄС у межах Європейського тижня сировини 2022, Шмигаль заявив про готовність України спільно з ЄС докладати зусилля для досягнення повної незалежності від російських ресурсів.