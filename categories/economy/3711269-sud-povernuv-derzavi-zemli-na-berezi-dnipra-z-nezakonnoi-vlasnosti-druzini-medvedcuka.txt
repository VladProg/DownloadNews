Суд повернув держави земельні ділянки лісогосподарського призначення площею 9,5 га вартістю понад 204 млн грн, які незаконно перебували у власності дружини лідера забороненої партії "Опозиційна платформа - За життя".

Як передає Укрінформ, про це повідомляє Офіс генерального прокурора.
Прокурори в суді довели, що частина лісової ділянки на березі Дніпра у Бориспільському районі Київської області була відведена у приватну власність всупереч вимогам законодавства.
В подальшому землю внесли до статутного фонду юридичних осіб, бенефіціаром яких є дружина колишнього народного депутата, позбавленого українського громадянства - лідера забороненої в Україні ОПЗЖ Віктора Медведчука.
Враховуючи порушення вимог законодавства, Київська обласна прокуратура звернулася до суду. Господарський суд Київської області задовольнив позов про повернення у державну власність цих земель.
Як повідомляв Укрінформ, дружині Медведука Оксані Марченко у лютому 2023 року повідомили про підозру у фінансуванні повалення конституційного ладу.
Суд арештував три земельні ділянки загальною вартістю понад 2 млн грн, які незаконно опинилися у приватній власності Марченко.