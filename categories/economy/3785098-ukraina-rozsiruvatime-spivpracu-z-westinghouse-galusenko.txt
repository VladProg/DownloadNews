Україна розширюватиме співпрацю в атомній енергетиці з американським партнером Westinghouse.

Про це повідомляє пресслужба Міністерства енергетики України, передає Укрінформ.
Міністр енергетики України Герман Галущенко у межах робочого візиту до Вашингтона зустрівся з головним виконавчим директором Westinghouse Electric Company Патріком Фрагманом. Під час зустрічі сторони обговорили розширення співпраці в атомній енергетиці.
Очільник міністерства відзначив ефективну співпрацю з компанією Westinghouse, яка є і буде надійним партнером для України: як у сфері виготовлення ядерного палива, так і будівництва передових реакторних технологій і виробництва електроенергії.
«Завдяки Westinghouse ми змогли повністю відмовитись від російського ядерного палива. У вересні цього року відбулось перше завантаження палива Westinghouse у реактор ВВЕР-440 Рівненської АЕС. Це кінець монополії росіян на цьому сегменті ринку ядерного палива, який може відкрити шлях до швидких санкцій проти Росатома», - зазначив Галущенко.
Патрік Фрагман зауважив, що Westinghouse продовжує працювати з українською стороною для нарощування потужностей атомної генерації. Йдеться про будівництво нових енергоблоків АР1000, а також встановлення малих модульних реакторів АР300, перші з яких можуть з’явитися вже протягом найближчих десяти років.
Як повідомляв Укрінформ, на українських електростанціях у реактори ВВЕР‑440 вперше завантажили вироблене компанією Westinghouse спільно з Енергоатомом паливо, яке раніше виготовляла лише РФ.
На паливо американської компанії Westinghouse Electric Sweden AB уже переведені сім енергоблоків українських атомних електростанцій, до 2024 року ним мають забезпечуватися усі енергоблоки.
Фото: Міненерго