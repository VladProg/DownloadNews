Падіння бюджетних доходів Кремль покриває з резервних фондів, які активно наповнювали валютою та золотом перед повномасштабним вторгненням в Україну. Їх обсяг оцінюють у понад $150 мільярдів.

Про це сказав представник воєнної розвідки України Андрій Юсов у коментарі Укрінформу.
“Власне, саме із цих запасів Росія фінансує війну: утримує армію, виготовляє та закуповує зброю”, - сказав Юсов.
Українська воєнна розвідка вважає, що ресурси Росії не безмежні, війна - це дуже дорого, тож процес системної кризи в РФ незворотній. І це лише питання часу.
Крім резервів, РФ отримує доходи завдяки експорту нафти. Російський експорт на початку року становив 8,3 млн барелів нафти на добу - найвищий рівень з квітня 2020-го, згідно з даними Міжнародного енергетичного агентства (МЕА). Найбільшим покупцем був Китай (43% російського експорту сирої нафти), далі - Індія (36%), ЄС (8%) і Туреччина (3%).
Однак після встановлення у грудні минулого року верхньої межі цін для закупівель російської нафти, доходи від нафтогазової галузі, за даними міністерства фінансів РФ, за 4 місяці цього року скоротилися на 52% порівняно з січнем - квітнем 2022 року.
Як повідомлялось, постачання російської сирої нафти починає демонструвати ознаки падіння через чотири місяці після того, як країна оголосила про скорочення виробництва.