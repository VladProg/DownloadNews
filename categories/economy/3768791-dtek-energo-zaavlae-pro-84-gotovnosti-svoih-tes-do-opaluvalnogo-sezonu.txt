Компанія «ДТЕК Енерго» заявляє про 84% готовності своїх ТЕС до опалювального сезону, введені чергові балансуючі потужності до надійності енергосистеми країни.

Про це повідомили в ДТЕК, передає Укрінформ.
«Усього з початку року енергетики відремонтували вже 16 енергоблоків ТЕС ДТЕК Енерго. Для стабільної роботи під час опалювального сезону планується реалізувати 19 ремонтів енергоблоків до старту опалювального сезону. Тобто, наразі виконано 84% запланованого», - йдеться у повідомленні.
Зазначається, що загалом в рамках ремонтної кампанії до кінця цього року ДТЕК Енерго планує відремонтувати 27 енергоблоків.
У повідомленні уточнили, що компанія «ДТЕК Енерго» ввела у роботу після поточного ремонту енергоблок однієї із теплоелектростанцій компанії, що дозволяє збільшити потужність та надійність енергосистеми на додаткові понад 100 МВт, а вже у найближчі дні очікується, що вона зросте до 225 МВт.
Минулого місяця енергетики ДТЕК Енерго ввели в енергосистему після ремонтів три енергоблоки. Ще один було додано після розконсервації та модернізації. Завдяки ним вдалося збільшити потужність енергосистеми до 800 МВт.
Таким чином, з початку минулого місяця енергосистема отримала майже 1 ГВт оновлених потужностей.
Як повідомлялося, загалом у вересні 2023 року компанія «ДТЕК Енерго» завершила ремонти на трьох енергоблоках ТЕС загальною максимальною потужністю до 570 МВт.
Фото: ДТЕК