У Міністерстві економіки працюють над рішеннями для ринку праці, які дозволять аналізувати та прогнозувати його розвиток в умовах війни та повоєнної відбудови.

Про це під час IV Міжнародного форуму «Людський капітал: навички для майбутнього» розповіла заступник міністра економіки Тетяна Бережна, передає кореспондент Укрінформу.
«Сьогодні 6,2 млн українців залишаються за кордоном, 5 млн осіб є внутрішньо переміщеними. Після завершення війни ми будемо мати понад 1,5 млн ветеранів та ветеранок і близько 3 млн осіб з інвалідністю, в тому числі з ампутацією. Відповідно, ця ситуація спонукає нас шукати особливі рішення для ринку праці, до яких раніше ми не вдавалися. І Міністерство економіки працює над тим, щоб скласти уявлення про те, які навички і які професії будуть нам потрібні для відновлення», - зазначила Бережна.
За її словами, одним з інструментів, над яким наразі працює міністерство, є формування державного замовлення в освітній сфері з урахуванням всебічного аналізу та прогнозів стосовно ринку праці.
«Наприклад, якщо раніше ми аналізували ринок, виходячи із прогнозованого зростання секторів, то тепер, в нашій ситуації, ми не маємо такої розкоші. І роблячи прогноз розвитку ринку праці на наступні роки, ми користуємося і макропрогнозом, і Ukraine Facility Plan, і застосовуємо опитування роботодавців, наших ключових стейкхолдерів. У тому числі ми звертаємося до міжнародних організацій за прогнозами, зокрема, до Міжнародної організації праці. І вже на основі інформації з кількох джерел ми доходимо висновку щодо найбільш затребуваних професій у майбутньому», - зауважує заступник міністра.
Так, у найближчі 6-10 років Україна в першу чергу потребуватиме інженерів та технічних спеціалістів для відновлення оборонно-промислового комплексу і розвитку вітчизняних військових технологій. Також країні потрібні будуть військові фахівці всіх спеціальностей, випускники stem-напрямку, медичні працівники, включаючи реабілітологів, психологів.
«Також ми потребуватимемо фахівців енергетичної галузі для впровадження проєктів зеленого переходу, спеціалістів з публічної політики та врядування для формування державного управління і, звичайно, спеціалістів будівельної сфери – архітекторів, проєктних інженерів тощо», - наголосила Бережна.
Як повідомлялося, в НБУ фіксують поступове зростання рівня зайнятості в Україні завдяки збільшенню попиту на робочу силу. Проте ситуація на ринку праці лишається складною: безробіття знижується повільно, зберігаються складнощі з пошуком кваліфікованих працівників.