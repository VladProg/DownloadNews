Міністр з питань довкілля та клімату Фінляндії Кай Мюккянен має намір на національному законодавчому рівні заборонити імпорт скрапленого природного газу з Росії.

Про це повідомляє Yle, передає Укрінформ.
Міністр заявив, що заборона буде запропонована в межах реалізації нового пакета Європейського Союзу щодо газового рину.
"У пакеті з'явиться параграф, що дозволяє встановити заборону. Країни ЄС можуть використовувати цей пункт на свій розсуд, і його легко буде ввести в законодавство Фінляндії", - сказав міністр.
За словами Мюккянена, імпорт російського скрапленого природного газу до Фінляндії могли б заборонити протягом кількох років після набуття чинності пакетом ЄС щодо газового ринку. Міністр висловив сподівання, що переговори щодо пакета буде завершено протягом цього року.
За даними фінських ЗМІ, державна компанія Фінляндії Gasum все ще імпортує скраплений природний газ із Росії. Після повномасштабного вторгнення Росії в Україну Gasum отримує від РФ мінімальну кількість СПГ за довгостроковим договором. Досі не було правових підстав для припинення закупівель СПГ, адже Євросоюз не наклав санкцій на імпорт російського скрапленого газу.
Імпорт газу трубою з Росії до Фінляндії зупинився в травні 2022 року, коли Gasum відмовився від вимог РФ оплачувати поставки в рублях.
Як повідомляв Укрінформ, у жовтні між Фінляндією та Естонією перекрили газопровід через витік газу. Згодом фінська сторона заявила, що газопровід навмисно пошкодили. Серед підозрюваних – російське та китайські судна, які помітили в районі підводного газогону в момент витоку. Наразі триває слідство, зокрема Китай співпрацює з фінськими правоохоронцями в розслідуванні можливої причетності гонконзького судна Newnew Polar Bear до пошкодження газопроводу Balticconnector між Фінляндією та Естонією.
Фото: ERR