У лютому відсутність дефіциту електроенергії в Україні призвела до пожвавлення економічної активності. Зараз спостерігається тенденція до зростання завантаження підприємств.

Про це йдеться у Макроекономічному та монетарному огляді НБУ, передає Укрінформ.
Зазначається, що з початку лютого дефіцит електроенергії зменшувався, а у другій половині місяця завдяки імпорту, сприятливим погодним умовам, ремонтам та відновлюваній генерації зник. Це допомогло збільшити завантаження металургійних та трубних підприємств і разом з поліпшенням зовнішньої цінової кон’юнктури сприяло відновленню роботи ГЗК.
Нарощували виробництво мінеральних добрив перед весняною посівною і хімічні підприємства, а низка великих харчових заводів відновила роботу. Крім цього, завдяки відсутності дефіциту послабився вплив енергокризи на молоко- та м’ясопереробку.
Як повідомлялось, генерації електроенергії в енергосистемі країни достатньо для покриття споживання, що сприяє підвищенню операційної безпеки енергосистеми. Обмежень у мережах «Укренерго» немає. Але при зміні ситуації та різкому зростанні споживання можливе застосування відключень.