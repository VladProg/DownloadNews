Національна комісія, що здійснює державне регулювання у сферах енергетики та комунальних послуг, скасувала рішення про збільшення тарифів на централізоване водопостачання та водовідведення.

Про це повідомляє Укрінформ з посиланням на пресслужбу регулятора.
«Національна комісія, що здійснює державне регулювання у сферах енергетики та комунальних послуг, під час свого позачергового засідання скасувала рішення від 29 червня 2023 року щодо коригування тарифів на централізоване водопостачання та водовідведення. Згідно з цим рішенням тарифи на послуги 34 водоканалів з 1 липня 2023 року мали зрости в середньому на 32%», - йдеться в повідомленні.
Наразі регулятор розпочинає консультації з Кабінетом Міністрів та всіма зацікавленими сторонами задля напрацювання справедливого соціального рішення, яке зможе забезпечити додаткові фінансові ресурси з Державного бюджету або інші компенсаторні механізми для покриття витрат водоканалів.
Як повідомлялось, 29 червня НКРЕКП встановила нові тарифи на воду для 33 водоканалів та АТ «Укрзалізниця». Середньозважене зростання склало 32%.
Президент України розкритикував рішення НКРЕКП підвищити тарифи на водопостачання для населення, назвавши його «ганебним і непрофесійним».