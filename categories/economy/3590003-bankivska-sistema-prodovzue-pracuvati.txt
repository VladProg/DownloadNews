Банківська система України працює, попри масовані ракетні удари по території України.

Як передає Укрінформ, про це повідомляє пресслужба НБУ.
"Національний банк перебуває на постійному зв’язку з банками та вживає всіх необхідних заходів для їхньої нормальної роботи. Національний банк просить банки забезпечувати функціонування своїх сервісів в дистанційному режимі, а роботу відділень перевести в безпечний формат", - йдеться в повідомленні.
У Нацбанку зазначають, що Система електронних платежів (СЕП) Національного банку працює у звичайному режимі. Банки України підключені до СЕП та здійснюють платежі клієнтів у штатному режимі та без перебоїв. У звичайному режимі працюють міжнародні карткові платіжні системи, НПС «ПРОСТІР», Система ВаnkID НБУ. Безготівкові розрахунки функціонують у штатному режимі, зокрема через POS-термінали або віддалені канали обслуговування (мобільний та інтернет-банкінг). Торговельна мережа – магазини, аптеки, АЗС – безперебійно приймають безготівкову оплату. Національний банк закликає громадян віддавати перевагу дистанційному банківському обслуговуванню та не відвідувати банківські відділення через підвищену загрозу повторних ракетних ударів.
Як повідомлялося, у понеділок зранку росія здійснює масовані ракетні удари по Україні.