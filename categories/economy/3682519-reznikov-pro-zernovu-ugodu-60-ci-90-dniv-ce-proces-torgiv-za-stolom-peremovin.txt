Для України принциповою задачею є продовження роботи зернового коридору задля запобігання голоду в світі. Питання кількості днів вирішуватиметься за столом переговорів.

Про це під час спільного брифінгу міністрів оборони України та Нідерландів в Медіацентрі Україна-Одеса розповів міністр оборони України Олексій Резніков.
«Ключовою цінністю є нагодувати людей, які живуть в Африці, Азії, в яких може бути голод. А питання вже 60 днів, чи 90 — це питання процесу “торгів” за столом перемовин. Тому, мені здається, принципово, щоб зернова угода не припинялася», - заявив Резніков.
Міністр оборони України нагадав, що росія вже намагалася декілька разів спровокувати зернову угоду. Ці провокації не увінчалися успіхом, тому що є принципова позиція й генерального секретаря ООН, й президента Туреччини Ердогана, які є партнерами України в цій зерновій угоді.
Як повідомлялося, з 6 по 12 березня 2023 року, через морські порти Одеської області експортували 654 тис. тонн агропромислової продукції, що на 36% менше, ніж за попередній тиждень.