Станом на травень 2023 року, після сезону масованих атак ворога, втрати встановленої потужності в енергосистемі України зросли до 27 ГВт, тоді як у травні 2021 року на тимчасово окупованій території були розташовані станції сумарною потужністю у 4 ГВт.

Як передає Укрінформ, про це розповіла пресслужба НЕК "Укренерго" у Фейсбуці.
"Під час війни ми не можемо публікувати дані, які вказують на доступну робочу потужність електростанцій в енергосистемі. Однак ми можемо показати, як через російську агресію генерація втрачала встановлену потужність. Це показник того, скільки електроенергії максимально можуть виробити електростанції (за технічними документами), якщо в один момент увімкнути їх усі разом", - зазначили в компанії.
За даними Укренерго, у травні 2021 року на тимчасово окупованій території перебувало 4 ГВт встановлених потужностей, зокрема, великі Зуївська та Старобешівська ТЕС. Вони були окуповані ще у 2014 році.
За рік, у травні 2022-го, через повномасштабне вторгнення росії в окупації було вже 21 ГВт. Зокрема, й Запорізька АЕС, яка забезпечувала близько п’ятої частини виробництва електроенергії. Однак минулого літа ЗАЕС ще мала можливість видавати електроенергію в українську енергомережу. Восени 2022-го окупанти зробили все, щоб таку можливість забрати.
"Таким чином, у травні 2023 року, після сезону масованих атак на українську енергосистему, втрати встановленої потужності зросли до 27 ГВт", - наголосили в Укренерго.
Щоб забезпечити баланс в енергосистемі, Укренерго буде використовувати всі можливі резерви, однак енергетики потребують допомоги споживачів, особливо у вечірні години.
"Для цього варто перенести використання потужних приладів з 19-22 години на ніч чи день", - додали в компанії.
В Укренерго пояснили, що попередження про дефіцит потужності не означає неминучих відключень споживачів. Однак у компанії вважають за потрібне попередити людей про таку ймовірність - "щоб вони могли підготуватися".
Як повідомлялось, за даними KSE, станом на лютий 2023 року сума збитків, завданих енергетиці України, зросла до 8,1 млрд доларів.