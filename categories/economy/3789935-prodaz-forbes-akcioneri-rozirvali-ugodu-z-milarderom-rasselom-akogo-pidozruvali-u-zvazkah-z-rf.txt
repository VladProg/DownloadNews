Материнська компанія журналу Forbes і пов’язаного з ним вебсайту - Integrated Whale Media - у вівторок розірвала угоду про продаж Forbes Global 28-річному технологічному магнату Остіну Расселу, якого підозрювали у зв’язках з РФ.

Про це повідомляє Bloomberg з посиланням на службову записку головного виконавчого директора Forbes Майка Федерле, передає Укрінформ.
«Протягом багатьох років не було браку в інвестиційному інтересі до нашої компанії, і ми продовжуватимемо розглядати інші можливості, які можуть допомогти прискорити нашу стратегію зростання», — сказав Федерле в записці.
Зазначається, що раніше закриття угоди було призупинено на два тижні після того, як Рассел пропустив дедлайн, встановлений на 1 листопада.
У травні Рассел, генеральний директор Luminar Technologies Inc., оголосив, що купує 82% акцій Forbes Global Media Holdings за 800 мільйонів доларів.
Як повідомляв Укрінформ, у жовтні видання The Washington Post отримало доступ до аудіо- та відеозаписів, де власник російського Forbes бізнесмен Магомед Мусаєв стверджує, що викупив усю медіагрупу Forbes, а формально усе оформили на Рассела.
За даними видання, обидва бізнесмени знають одне одного вже кілька років. У 2016 році Мусаєв допоміг залучити початкові інвестиції у розмірі 20 млн доларів у компанію Рассела Luminar, яка тоді тільки-но зароджувалася.
Мусаєв володіє ліцензією на видання Forbes Russia – одного з десятків місцевих видань журналу Forbes, що входять до загальної медіагрупи.
Пропозиція Рассела щодо Forbes привернула увагу Комітету з іноземних інвестицій у США (CFIUS), за словами двох людей, знайомих з цим питанням. CFIUS, що діє під егідою Міністерством фінансів, має повноваження перевіряти певні бізнес-транзакції США на предмет ризиків для національної безпеки. Комітет може наполягати на змінах або, в окремих випадках, просити президента заблокувати угоду.