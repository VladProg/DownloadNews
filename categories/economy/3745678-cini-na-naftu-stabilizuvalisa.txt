Котирування нафти майже не змінилися вранці у вівторок, 8 серпня, після зниження на день раніше.

Як передає Укрінформ, про це повідомляє enkorr.
Жовтневі ф'ючерси на Brent дорожчали на лондонській біржі ICE Futures на 2 центи (0,02%), до $85,36 за барель. У понеділок Brent здешевшала на $0,9 (1%) – до $85,34 за барель.
Вересневі ф'ючерси на WTI подорожчали на Нью-Йоркській товарній біржі на 6 центів (0,07%), до $82 за барель. За попередню сесію контракти здешевшали на $0,88 (1,1%) – до $81,94 за барель.
Підтримку цін надають оголошені Саудівською Аравією й Росією скорочення видобутку.
Водночас негативним чинником для ринку є зміцнення долара США, що знижує привабливість інвестицій у сировину. Індекс, що розраховується ІСЕ й показує динаміку долара щодо кошика основних світових валют, додає у вівторок 0,2%.
Учасники торгів чекають на свіжі дані про стан нафтового ринку: цього тижня щомісячні звіти опублікують ОПЕК, Міжнародне енергетичне агентство (МЕА) і Управління з інформації в галузі енергетики (EIA) Міністерства енергетики США.