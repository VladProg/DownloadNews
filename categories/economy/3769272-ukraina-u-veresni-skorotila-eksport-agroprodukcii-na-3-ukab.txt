У вересні 2023 року Україна експортувала 4,2 млн т аграрної продукції, що на 3% менше, ніж у серпні цього року.

Як передає Укрінформ, про це повідомляє пресслужба Українського клубу аграрного бізнесу.
Зазначається, що у вересні не вся продукція встигла фізично перетнути кордон і значна кількість транспорту ще стоїть в чергах на виїзд.
В УКАБ наголошують, що такий обсяг експорту в умовах практично щоденного обстрілу української портової інфраструктури річкових портів Дунаю російськими військами є гарним результатом. Однак, такі показники залишаються майже в 2 рази меншими за максимальні обсяги експорту в умовах війни, коли була можливість експортувати значні об’єми в тому числі і з морських портів Одеси (в межах «зернового коридору»).
Головним досягненням експорту сільськогосподарської продукції у вересні 2023 року є перші спроби здійснювати відвантаження тимчасовим морським коридором. Хоча обсяги експорту цим каналом поки що незначні, проте наявність такого досвіду без участі російської сторони відкривають нові перспективи.
У вересні Україна експортувала 2,1 млн т зернових (частка пшениці у загальній структурі - 63%, кукурудзи - 30% та ячменю - 6%), що на 10% менше, ніж у серпні. Олійних було експортовано 880,9 тис т (частка ріпаку – 75%, соєвих бобів – 23% та насіння соняшнику – 1%), що на 17% більше, ніж у серпні.
Також у вересні експортовано 479,9 тис. т рослинних олій (частка соняшникової олії - 74%, ріпакової – 22% та соєвої - 3%), що на 13% менше, ніж у серпні. Макухи після вилучення рослинних олій було експортовано 415,3 тис т (частка соняшникової макухи - 95% та соєвої - 5%), що на 13% більше, ніж у серпні.
Структура експорту змінюється відповідно до етапів збору врожаю. Саме тому зараз найбільше експортується пшениці та ріпаку, а також поступово збільшується експорт сої.
Основними очікуваннями наступного місяця щодо подальшого відновлення обсягів експорту агропромислової продукції є поступове збільшення відвантажень тимчасовим морським коридором без участі російської сторони та налагодження процесу здійснення експорту 4-ох видів продукції (пшениці, кукурудзи, ріпаку та насіння соняшнику) у п’ять сусідніх країн ЄС через систему ліцензування. В асоціації вважають, що це має дозволити збільшити українській експорт, зменшити залишки в середині країни та забезпечити світ необхідним продовольством.
Як повідомлялося, за даними Міністерства аграрної політики та продовольства України, за 8 місяців 2023 року Україна експортувала понад 41,1 млн т агропродукції у тому числі: понад 30,7 млн т зернових та понад 3,8 млн т олійних.
Фото ілюстративне