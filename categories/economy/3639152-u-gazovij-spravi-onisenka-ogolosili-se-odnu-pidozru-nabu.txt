У "газовій справі" правоохоронці оголосили підозру начальниці відділу врегулювання заборгованостей та перенесення термінів сплати платежів департаменту погашення заборгованостей Державної фіскальної служби України, посадовиці інкримінується зловживання службовим становищем.

Як передає Укрінформ, про це повідомляє Національне антикорупційне бюро України.
Дії фігурантки кваліфіковані за ч. 5 ст. 27 (пособництво), ч. 2 ст. 364 (зловживання владою або службовим становищем, що спричинило тяжкі наслідки), ч. 1 ст. 366 (складання, видача службовою особою завідомо неправдивих офіційних документів, внесення до офіційних документів завідомо неправдивих відомостей, інше підроблення офіційних документів) Кримінального кодексу України.
За версією слідства, підозрювана була співучасником злочинів, вчинених очільником Державної фіскальної служби та директором одного з департаментів відомства.
Встановлено, що в період із травня 2015 року по квітень 2016 року внаслідок ухвалення головою ДФС за пособництва начальника відділу та директора департаменту служби документально й економічно необґрунтованих рішень про розстрочення сум платежів з рентної плати за користування надрами для видобування корисних копалин для підконтрольних народному депутатові України підприємств до державного бюджету не надійшла рентна плата на загальну суму понад два мільярди гривень, чим були заподіяні тяжкі наслідки.
За даними НАБУ, станом на цей час загальна кількість викритих учасників схеми сягнула 30 осіб. Троє з них, зокрема колишній народний депутат України, перебувають у розшуку, стосовно 17 осіб обвинувальні акти скеровані до суду для розгляду по суті, стосовно 11 — набрав законної сили обвинувальний вирок.
Як повідомлялося, "газова справа" є умовною назвою кримінального провадження за фактом розкрадання державних коштів під час видобутку та продажу природного газу в межах договорів про спільну діяльність з публічним акціонерним товариством "Укргазвидобування". Слідство називає організатором цієї корупційної схеми народного депутата України VII-VIII скликання Олександра Онищенка, який утік з України влітку 2016 року. Його обвинувачують у створенні злочинної організації, учасники якої в період із січня 2013 року по червень 2016 року незаконно заробили понад 1,6 мільярда гривень на реалізації природного газу.
У результаті таких дій ПАТ "Укргазвидобування" (100% акцій належать національній акціонерній компанії "Нафтогаз України") зазнало збитків у понад 740 мільйонів гривень.
Загалом слідство встановило причетність до участі в "газовій схемі" 29 осіб. З-поміж них — двоє людей, які виконували роль співорганізаторів, решта — працівники ПАТ "Укргазвидобування", юрист, фінансисти, керівники компаній тощо.