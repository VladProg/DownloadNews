Прем’єр-міністр України Денис Шмигаль звернувся із закликом до міжнародної спільноти істотно посилити тиск на економіку країни-агресора, а також збільшити адресну підтримку української економіки, яка суттєво скоротилася в умовах війни.

Про це він заявив під час онлайн-виступу на круглому столі у середу в рамках осінніх зборів МВФ і Світового банку, передає власний кореспондент Укрінформу.
«Санкційний тиск на росію потрібно посилити. Я хочу привітати восьмий пакет санкцій ЄС – це має завдати відчутного удару по економіці нашого ворога, але цього недостатньо, бо росія платить низьку ціну за свої злочини», - наголосив Шмигаль.
Він підкреслив, що, за прогнозом Світового банку, економіка рф цьогоріч скоротиться на 4,5%, тоді як українська економіка України обвалиться на 35%.
Тому, за словами Прем’єра, Україна й надалі потребуватиме потужної фінансової допомоги з боку країн-партнерів та міжнародних фінансових інституцій.
Шмигаль зауважив, що йдеться про суму понад $55 млрд на 2023 рік. Це покриватиме дефіцит державного бюджету на рівні $3,5 млрд на місяць, а також передбачатиме фінансування проєкту швидкої реконструкції постраждалої інфраструктури України. «Звісно, ми робимо все, аби підвищити стійкість власної економіки, збирати більше податків і бути більш самодостатніми в плані фінансування всіх витрат», - запевнив прем’єр-міністр.
У цьому зв’язку він зазначив, що уряд подав до Верховної Ради бюджет на 2023 рік, де були додатково оптимізовані видатки та скорочений фіскальний розрив приблизно на 30%.
«Наше спільне завдання – вивести економічну та фінансову співпрацю між Україною та нашими партнерами на принципово новий рівень», - заявив Шмигаль.
Він також закликав глав фінансових відомств інших держав посприяти ідеї щодо використання заморожених російських активів для відновлення української інфраструктури, зруйнованої військами рф.
«Повернення цих коштів агресору означатиме, що в сучасному світі не існує покарань за руйнування, вбивства й терор. Тому ми також сподіваємося на вашу підтримку в цьому питанні»,- зауважив Прем’єр-Міністр України.
Як повідомлялося, в середу під час онлайн-виступу на круглому столі в рамках осінніх зборів МВФ і Світового банку Президент України Володимир Зеленський закликав міжнародну спільноту створити формат фінансового «Рамштайну» для України.
Фото: kmu.gov.ua