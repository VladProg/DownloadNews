На початок осінньо-зимового періоду запас газу в українських сховищах має становити понад 14 мільярдів кубометрів.

Про це Прем'єр-міністр України Денис Шмигаль написав у Телеграмі за результатами засідання Антикризового енергетичного штабу, передає Укрінформ.
«Головна тема — старт підготовки до наступного опалювального сезону. Визначили, що на початок осінньо-зимового періоду запас газу у сховищах має становити понад 14 мільярдів кубометрів. Наша стратегічна мета - мінімізувати імпорт газу в Україну за рахунок збільшення власного газовидобутку», - зазначив Шмигаль.
За його словами, на засіданні Антикризового енергетичного штабу також обговорювалася ситуація в електроенергетиці. Шмигаль зауважив, що було дано доручення збільшити можливості експорту-імпорту електроенергії з ЄС.
«З усіма присутніми енергетичними підприємствами погодили план відновлення до початку опалювального сезону 1710 МВт генеруючих потужностей», - наголосив він.


Прем'єр-міністр повідомив, що Міністерство енергетики та Міністерство інфраструктури отримали завдання забезпечити роботу щодо захисту від російських дронів і ракет генеруючих потужностей та систем розподілу.
На засіданні також розглянуто пропозицію з децентралізації енергомережі, зокрема залучення громад до розбудови розосередженої генерації, зазначив Шмигаль.
Як повідомляв Укрінформ, виконавчий директор ДТЕК Дмитро Сахарук висловив думку, що у наступний опалювальний сезон українська енергосистема зайде зі значно меншим запасом міцності. Потрібно суттєво пришвидшити темпи ремонтних робіт, аби не повернутися до відключень електроенергії.
Фото: Денис Шмигаль, Телеграм