Виконавчий віцепрезидент Єврокомісії Валдіс Домбровскіс наприкінці цього тижня здійснить візит до Словаччини, під час якого, відвідає прикордонні з Україною райони та ознайомиться з роботою «коридорів солідарності» із транспортування українського зернового експорту на світовий ринок.

Як повідомляє Укрінформ, така інформація оприлюднена сьогодні на сайті Єврокомісії.
«В період з 5 по 7 жовтня виконавчий віцепрезидент та єврокомісар з питань торгівлі Валдіс Домбровскіс подорожує до Словаччини, де відвідає прикордонні з Україною регіони. Разом з міністром транспорту Словаччини Паволом Ланчаричем він відвідає транспортний термінал та спостерігатиме на власні очі за важливим розвитком інфраструктури «коридорів солідарності». Цей розвиток є результатом роботи Координаційної платформи зі сприяння експорту українського зерна та розвитку альтернативних транспортних шляхів», - йдеться у повідомленні.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
15 вересня Єврокомісія оголосила, що Євросоюз не продовжуватиме тимчасові обмеження щодо українського зернового експорту до п’яти сусідніх країн. Після цього Польща, Угорщина та Словаччина оголосили про рішення надалі одноосібно блокувати імпорт української агропродукції.
Минулого тижня Україна представила учасникам Координаційної платформи план дій із регулювання зернового експорту, зокрема, за рахунок запровадження ліцензій на експортні операції, для уникнення подальшої турбулентності на ринках країн-сусідів. Ця зустріч, під час якої Єврокомісія та країни ЄС завершили в цілому оцінку представленого Україною плану дій, відбулася за відсутності представників від Польщі та Угорщини.