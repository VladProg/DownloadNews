На два дні раніше запланованого терміну завершився ремонт на ще одному енергоблоці теплоелектростанції, що дозволило додати в енергосистему 160 МВт потужності.

Як передає Укрінформ, про це повідомляє пресслужба Міністерства енергетики.
“Учора на одній з ТЕС на два дні раніше запланованого терміну вийшов з ремонту енергоблок, який додав до енергосистеми додаткові 160 МВт потужності. Електроенергії, яку виробляють українські електростанції, достатньо для забезпечення потреб споживачів”, - йдеться в повідомленні.
Повідомляється також, що ведуться роботи з відновлення газопостачання споживачам, яких було відключено через обстріли об'єктів газотранспортної системи на Харківщині в ніч на 12 жовтня. Наразі підключено 6,8 тис. домогосподарств, без газопостачання залишаються 6,7 тис. домогосподарств.
Учора дією захисту вимкнулась лінія електропередачі 110 кВ у Вінницькій області, внаслідок чого відключилися сім підстанцій. Знеструмлювалися понад 32 тис. споживачів.
“Уночі вимикалася ПЛ 110 кВ у Житомирській області, через що знеструмилися 3 підстанції. Без світла залишалися 18,6 тис. споживачів, були порушення руху потягів. Наразі всіх споживачів заживлено, рух потягів відновлено”, - зауважили в Міненерго.
Крім того, у Дніпропетровській області через технологічні порушення знеструмлювалися понад 8 тис. споживачів, зараз майже всіх заживлено.
У Запорізькій області також внаслідок техпорушень без світла залишаються понад 6 тис. споживачів, у Київській області – 350 споживачів.
Також повідомляється, що через обстріли на Донеччині знеструмлювалися 7 тис. споживачів, на Дніпропетровщині – 1 тис. споживачів. Без світла залишається частина споживачів у Запорізькій, Сумській, Харківській, Херсонській, Чернігівській областях.
Загалом за добу енергетики заживили 17 тис. споживачів, більшість із них – абоненти у Донецькій області.
У Херсоні минулої доби підключили 160 точок доступу, в місті після повені залишаються знеструмленими 1,5 тис. споживачів.
Як повідомляв Укрінформ, 12 жовтня внаслідок атаки росіян дронами у Харківській області зазнали пошкоджень об'єкти газотранспортної інфраструктури.