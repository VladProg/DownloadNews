Україна спільно із партнерами зі Сполучених Штатів Америки запустить проєкт енергетичної стійкості громад.

Про це повідомив віцепрем’єр-міністр з відновлення - міністр розвитку громад, територій та інфраструктури України Олександр Кубраков за підсумками зустрічі з послом США в Україні Бріджит Брінк та директоркою місії USAID Теодорою Делл, передає Укрінформ з посиланням на Мінвідновлення.
"Наша задача зараз не тільки забезпечити вдале проходження опалювального сезону, але й впровадити комплексні рішення для стабільної роботи енергосистеми у найближчі роки. Працюємо над трьома складовими: використання вже наявної інфраструктури для розбудови малої розподіленої генерації, впровадження високоефективної когенерації та поступовий перехід до відновлюваних джерел енергії. Разом з тим, серед завдань залишається відновлення постраждалої інфраструктури та захист енергообʼєктів. Спільно з експертами зі Сполучених Штатів Америки опрацьовуємо найкращі технічні рішення", – сказав Кубраков.
Зазначається, що під час зустрічі сторони домовились найближчим часом опрацювати дорожню карту спільного проєкту, а також визначити громади для запуску пілотних проєктів.
Як повідомлялося, Європейський банк реконструкції та розвитку (ЄБРР) допоможе українським теплоелектростанціям та теплоелектроцентралям перейти на низьковуглецеві джерела енергії.
Фото: Мінвідновлення