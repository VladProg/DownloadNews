Суд зобов'язав колишнього менеджера компанії Burisma Group, який представляв інтереси міністра екології часів президентства Віктора Януковича і намагався підкупити антикорупційні органи, перерахувати 100 млн грн на спеціальний рахунок United 24.

Як передає Укрінформ, про це Спеціалізована антикорупційна прокуратура повідомляє у Телеграмі.
“28 березня колегія суддів ВАКС затвердила угоду про визнання винуватості, укладену між прокурором САП та одним з колишніх керівників групи компаній, афілійованої з колишнім міністром екології та природних ресурсів України часів Януковича”, - йдеться в повідомленні.
Відповідно до угоди, суд визнав колишнього менеджера компанії Burisma Group винуватим у пособництві в наданні неправомірної вигоди особі, яка займає особливо відповідальне становище, за вчинення нею дій в інтересах третьої особи з використанням наданої їй влади, за попередньою змовою групою осіб, тобто у скоєнні кримінального правопорушення, передбаченого ч. 5 ст. 27 ч. 4 ст. 369 Кримінального кодексу України.
За вироком суду йому призначено покарання у вигляді п'яти років позбавлення волі. На підставі ст. 75 ККУ суд звільнив особу від відбування призначеного покарання з випробуванням, з іспитовим строком один рік.
За умовами угоди особа зобов’язана співпрацювати зі стороною обвинувачення. Також обвинувачений зобов'язаний протягом п'яти днів після затвердження договору про визнання винуватості перерахувати 100 млн грн на спеціальний рахунок фонду United 24 на спільний проєкт Генерального штабу Збройних сил України, Державної служби спеціального зв'язку та захисту інформації і Міністерства цифрової трансформації України - “Армія дронів”.
Як повідомлялося, 12 червня 2020 року детективи НАБУ під процесуальним керівництвом прокурорів САП затримали групу осіб, які намагалися передати неправомірну вигоду розміром 5 млн доларів керівництву антикорупційних органів.
Гроші призначалися на закриття кримінального провадження за підозрою ексміністра екології Миколи Злочевського, яке восени 2019 року Генеральна прокуратура передала до НАБУ за підслідністю.
Були затримані перший заступник начальника Головного управління Державної податкової служби в Києві, один із керівників групи компаній, афільованої зі Злочевським, та колишній керівник одного з департаментів Державної фіскальної служби України, довірена особа ексміністра екології.
1 липня 2020 року Злочевському повідомили про підозру в організації надання неправомірної вигоди заступнику генерального прокурора - керівнику САП та директору НАБУ. Йому інкриміноване діяння, передбачене ч. 3 ст. 27 - ч. 4 ст. 369 (пропозиція, обіцянка або надання неправомірної вигоди службовій особі) Кримінального кодексу України.
За дозволом слідчого судді щодо підозрюваного здійснювалося спеціальне досудове розслідування.
29 жовтня 2021 року правоохоронці завершили розслідування у цій справі.
Злочевський обіймав посаду міністра екології та природних ресурсів в уряді Миколи Азарова з липня 2010 року до квітня 2012 року. Наприкінці 2014 року він втік з України.