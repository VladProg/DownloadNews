Після російських ракетних атак 10 й 11 жовтня повністю відновлено технічну можливість постачання електрики в більшості областей, у чотирьох регіонах ремонтні роботи завершаться найближчим часом.

Про це у відеозверненні сказав Володимир Зеленський, передає Укрінформ.
"По всій країні сьогодні продовжилося відновлення після дводенної російської ракетної атаки. Тоді були пошкоджені енергообʼєкти на території 12 областей та у столиці. Станом на цей час повністю відновлено технічну можливість постачання електрики в більшості областей. У чотирьох регіонах роботи тривають, ремонти мають завершитися найближчим часом", - сказав глава держави.

Президент подякував українцям і головам громад, які свідомо поставилися до ситуації й обмежили споживання електрики.
"Варто продовжувати розподіляти своє споживання електрики за годинами всієї доби, щоб у пікові години якомога менше використовувати техніку, що потребує значного обсягу електрики", - наголосив Президент.
Він пояснив, що подекуди енергетики змушені застосовувати графіки стабілізаційних відключень. Це потрібно виключно для збереження нормальної роботи всієї енергосистеми в умовах, коли виробництво електрики зменшилося.
Як повідомлялося, 10 й 11 жовтня росія здійснила масовані ракетні удари по всій території України: було випущено більше сотні крилатих ракет та безпілотників. Внаслідок обстрілів постраждали об'єкти критичної інфраструктури, в окремих областях почалися перебої з електропостачанням та мобільним зв'язком.
Фото: ОП