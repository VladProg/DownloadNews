Кабінет міністрів України затвердив план заходів із реалізації програми Організації економічного співробітництва та розвитку (ОЕСР) для України.

Про це повідомив Прем’єр-міністр України Денис Шмигаль у Телеграмі, передає Укрінформ.
«Уряд сьогодні затвердив план заходів із реалізації програми ОЕСР для України», - повідомив Шмигаль.
За його словами, «ця програма була запущена влітку й відкриває шлях до нашого вступу в організацію».
«План містить 129 пунктів за різними сферами: від держрегулювання до розвитку науки й освіти. Мова про якісні, перевірені часом державні політики, які допоможуть нам побудувати сучасну ефективну державу», - зазначив Прем’єр-міністр.
Він додав, що ОЕСР — це «клуб успішних країн», на який припадає понад 62% світового ВВП.
«Членство України в організації (ОЕСР) — це маркер готовності до вступу в ЄС та сигнал для іноземних компаній, що наша країна — перспективне місце для інвестицій», - наголосив Шмигаль.
Як повідомляв Укрінформ, Організація економічного співробітництва та розвитку (ОЕСР) високо оцінила досягнення України в антикорупційній політиці у п’яти сферах: антикорупційна політика; декларування активів; незалежність судової влади; спеціалізовані антикорупційні установи; відповідальність за корупційні правопорушення.