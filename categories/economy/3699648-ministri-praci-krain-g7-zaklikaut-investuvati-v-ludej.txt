Міністри праці семи країн світу з найбільш розвиненими економіками (G7) виступили зі спільною заявою, закликавши уряди більше інвестувати в людей і, зокрема, перекваліфікацію своїх громадян.

Про це йдеться в заяві за підсумками дводенної зустрічі міністрів в японському місті Курашікі, оприлюдненій міністром праці Японії Като Кацунобу, передає Укрінформ із посиланням на NHK.
«Враховуючи зміни на ринку праці, спричинені цифровізацією і переходом до вуглецевої нейтральності, уряди повинні активно підтримувати перекваліфікацію, яка є основою інвестування в людей», - йдеться у заяві.
У ній додається, що люди похилого віку, люди з обмеженими можливостями та працівники малих і середніх компаній не повинні залишитися осторонь.
У заяві також міститься заклик до країн G7 скоротити диспропорції в оплаті праці та забезпечити належний рівень заробітних плат «для підвищення морального стану працівників і їхньої задоволеності роботою».
За словами японського міністра, хоча культури в різних державах відрізняються, у нього склалося враження, що «інвестиції в людей розглядаються як проблема, яку потрібно вирішувати негайно».
Як повідомляв Укрінформ, країни G7 закликали до продовження, повної імплементації та розширення критично важливої угоди про експорт українського зерна через Чорне море.