Мінекономіки активно працює над впровадженням системи корпоративного управління у суб’єктах господарювання держсектору економіки за принципами і рекомендаціями Організації економічного співробітництва та розвитку.

Як передає Укрінформ, про це повідомляє пресслужба Мінекономіки.
«Щоб підвищити ефективність управління державними підприємствами та створити сприятливі умови для залучення приватних інвестицій, ми запроваджуємо зрозумілу систему управління на основі принципів ОЕСР. І продовжуємо цю роботу навіть під час війни, не чекаючи її завершення. Співпраця з ОЕСР нам дуже важлива для експертної підтримки та обміну досвідом. Адже ефективне управління державними ресурсами зараз особливо необхідне країні», - зазначив заступник міністра економіки Олексій Соболев.
Один із необхідних елементів реформи – ухвалення законопроєкту 5593-д щодо вдосконалення корпоративного управління. Після прийняття закону, уряд затвердить політику державної власності, яка окреслює цілі та пріоритети, згідно з якими держава володіє та управляє ДП.
Серед пріоритетних цілей на 2024 рік - затвердження нормативних документів, які є частинами політики державної власності: політики винагород керівників і членів наглядових рад ДП та Державної дивідендної політики. А також затвердження порядку оцінки діяльності наглядових рад та критерій для залучення незалежного оцінювача.
Для розробки цих та інших підзаконних актів Міністерство економіки використовує експертизу і напрацювання ОЕСР. Також у 2024 році уряд визначить стратегію приватизації, яка дозволить зменшити портфель держмайна та залучити приватні інвестиції. Йдеться про затвердження переліку об'єктів, заборонених до приватизації та передачу всіх інших ДП до ФДМУ для приватизації або ліквідації.
Серед важливих планів на 2024 рік - корпоратизація стратегічних підприємств через перетворення їх з ДП на АТ або ТОВ. І запровадження у них принципів корпоративного управління ОЕСР.
Щодо важливих здобутків за 2023 рік, Соболев відзначив оптимізацію структури Оператора ГТС України, яка полягає у впровадженні належної системи корпоративного управління, та затвердження наглядової ради ОГТСУ.
Ще один із важливих кроків - удосконалення корпоративного управління ДП «НАЕК «Енергоатом». Цього року розпочалася реорганізація підприємства в акціонерне товариство.
Як повідомляв Укрінформ, у 2021 році Верховна Рада ухвалила у першому читанні законопроєкт «Про внесення змін до деяких законодавчих актів України щодо вдосконалення корпоративного управління юридичних осіб, акціонером (засновником, учасником) яких є держава» (№5593-д).
У документі, зокрема, пропонують розширити повноваження наглядових рад суб’єктів господарювання щодо затвердження стратегічних планів розвитку і річних фінансових та інвестиційних планів, призначення та звільнення керівників, оплати їхньої праці і винагороди.
Фото: Радіо Свобода