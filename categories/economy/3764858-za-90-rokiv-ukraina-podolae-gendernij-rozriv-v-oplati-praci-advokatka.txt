Україна нині перебуває на стадії декларування цілей – подолання ґендерного розриву в оплаті праці. Але ґендерний розрив — це не лише про заробітну плату. Сюди входить і доступ жінок до вищих керівних та адміністративних посад, а також рівність у виконанні надомної роботи і роботи з догляду.

Про це в ефірі Українського Радіо розповіла адвокатка, членкиня Центру трудового права та соціального забезпечення Вищої школи адвокатури Національної асоціації адвокатів України Ірина Подкопаєва.
Зокрема, вона нагадала, що за висновками Європейського комітету соціальних прав Ради Європи, станом на 2018 рік ситуація не відповідала вимогам рівності в оплаті праці чоловіків та жінок. І саме на виконання цих зауважень урядом України була ухвалена національна стратегія подолання ґендерного розриву в оплаті праці на період до 2030 року. В звіті Всесвітнього економічного форуму у порівнянні з 2022 роком розрив суттєво скоротився: Україна піднялася в світовому рейтингу щодо рівності в оплаті праці між чоловіками та жінками на багато позицій.
"За оцінкою Всесвітнього економічного форуму світові знадобиться 132 роки, щоби досягнути рівності в оплаті праці чоловіків та жінок. Україні — 90 років", - наголосила експертка.
Разом з тим вона звернула увагу ще на один аспект: з однаковим графіком, навантаженням, функціональним обов'язком, обсягом роботи, рівними умовами праці, але через різність найменування посади оклад відрізняється у чоловіка та жінки. Формально це допускається чинним законодавством, каже адвокатка.
"Але це доволі поширена практика в Україні. Тому рекомендовано відходити від формулювання рівної оплати за рівною кваліфікацією та рівними умовами праці і переходити до формулювання рівноцінності роботи", - підкреслила Подкопаєва.
Як повідомлялося, уряд схвалив Національну стратегію подолання ґендерного розриву в оплаті праці в Україні до 2030 року.