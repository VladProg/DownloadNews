Ціни на нафту помірно зростають у п'ятницю, 1 вересня, після різкого підйому напередодні.

Як передає Укрінформ, про це повідомляє enkorr.
Ціна листопадових ф'ючерсів на сорт Brent на лондонській біржі ICE Futures становить $87,04 за барель, що на 21 цент (0,24%) вище за показник на закриття попередньої сесії. У четвер ці контракти здорожчали на $1,59 (1,9%) – до $86,83 за барель.
Котирування ф'ючерсів на WTI на жовтень на електронних торгах Нью-Йоркської товарної біржі (NYMEX) підвищилися на 16 центів (0,19%) і становили $83,79 за барель. За підсумками минулої сесії вони зросли на $2 (2,5%) – до $83,63 за барель.
Еталонні марки Brent і WTI за підсумками серпня здорожчали на 1,5% і 2,2% відповідно, завершивши у плюсі третій місяць поспіль.
Підтримку ринку надають очікування, що провідні експортери палива продовжать скорочувати пропозицію, тоді як попит зростатиме в міру відновлення світової економіки.
Саудівська Аравія може продовжити добровільне зниження видобутку на 1 млн барелів і на жовтень, показало проведене Bloomberg опитування аналітиків.
«Питання швидше в тому, чи саудити посилюватимуть зниження видобутку. А оскільки подібне притягує подібне, до них можуть долучитися Кувейт і ОАЕ, які поки що займають вичікувальну позицію», – сказав керуючий директор Velandera Energy Partners Маніш Радж.
Тим часом рф і країни ОПЕК+ досягли чергових домовленостей зі скорочення постачань російської нафти на світові ринки. Основні параметри буде озвучено наступного тижня.