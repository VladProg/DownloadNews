НАЕК «Енергоатом» повернула з ремонту на одній з АЕС черговий енергоблок потужністю 1000 МВт.

Як передає Укрінформ, про це повідомляє НАЕК «Енергоатом» у Телеграмі.
«Вчора, 4 липня 2023 року, до енергомережі знову підключили енергоблок Енергоатома (потужністю 1000 МВт), триває набір потужності. Плановий ремонт блока розпочали 4 травня і завершили на чотири дні раніше запланованого терміну. Відтак об'єднана енергосистема України «зміцнилась» додатковими 1000 МВт електроенергії», – йдеться у повідомленні.
Президент Енергоатома Петро Котін відзначив професіоналізм атомників, які змогли в короткі терміни повернути енергоблок в роботу.
«Фахівці Енергоатома вкотре довели свій високий рівень кваліфікації, зробивши все для того, щоб ремонтна кампанія відбувалась якомога швидше, а українці були стабільно забезпечені електроенергією», – наголосив Котін.
Як повідомлялося, у червні з ремонту на 20 днів раніше вже вийшов один із блоків-«тисячників» АЕС.