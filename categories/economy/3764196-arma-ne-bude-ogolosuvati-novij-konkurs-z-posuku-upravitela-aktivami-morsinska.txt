Національне агентство з питань виявлення, розшуку та управління активами, одержаними від корупційних та інших злочинів, (АРМА) не має підстав для оголошення нового конкурсу на управління активами групи International Distribution Systems Limited.

Про це повідомляє пресслужба нацагентства, передає Укрінформ.
«Агентство з розшуку та менеджменту активів (АРМА) не має законних підстав для оголошення нового конкурсу на управління 100% корпоративних прав ПрАТ «Моршинський завод мінеральних вод «Оскар» (880 000 простих іменних акцій вартістю 8 800 000 грн) та 100% корправ ПрАТ «Індустріальні та дистрибуційні системи» (2500 простих іменних акцій вартістю 4 500 000 грн), які входять до компанії International Distribution Systems Limited», - йдеться в повідомленні.
В установі нагадують, що отримали в управління корпоративні права кіпрського підприємства IDS Ltd у вигляді 100% частки статутного капіталу ПрАТ «Моршинський завод мінеральних вод «Оскар» на підставі чинної ухвали Шевченківського районного суду м.Києва від 11 листопада 2022 року (провадження № 1-кс/761/13558/2022).
«Станом на 21 вересня 2023 судових рішень, які б скасовували арешт вищезазначеного активу, до агентства не надходило», - зауважують в АРМА.
Зазначається, що переможець конкурсу з відбору управителя арештованими активами ТОВ «Карпатські мінеральні води» залишається чинним.
Як повідомлялося, у червні 2022 року правоохоронні органи арештували корпоративні права IDS Ukraine (компанії-власника торгової марки «Моршинська»), які у листопаді 2022 року, були передані до Агентства з розшуку та менеджменту активів. 10 лютого 2023 року агентство оголосило про прийом документів на конкурс з пошуку управителя для зазначених активів.
IDS Ukraine – група компаній, заснована у 1996 році, володіє торговими марками «Моршинська», «Миргородська», «Аляска» та «Аква Лайф».