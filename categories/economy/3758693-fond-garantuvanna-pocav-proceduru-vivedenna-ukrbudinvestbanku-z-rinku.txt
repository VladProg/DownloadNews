В АТ “Український будівельно-інвестиційний банк" 8 вересня введено тимчасову адміністрацію строком на один місяць.

Як передає Укрінформ, про це повідомила пресслужба Фонду гарантування вкладів фізичних осіб.
"Розпочато процедуру виведення Акціонерного товариства “Український будівельно-інвестиційний банк" (далі – АТ "Укрбудінвестбанк") з ринку шляхом запровадження в ньому тимчасової адміністрації строком на один місяць з 8 вересня 2023 року до 7 жовтня 2023 року (включно)", - йдеться у повідомленні.
Уповноваженою особою Фонду гарантування вкладів фізичних осіб з делегуванням усіх повноважень тимчасового адміністратора Укрбудінвестбанку призначено начальника відділу запровадження тимчасової адміністрації управління раннього реагування департаменту дистанційного та інспекційного моніторингу банків Штогріну Ірину Вікторівну.
У пресслужбі наголосили, що про час та порядок виплат вкладникам буде повідомлено додатково на офіційному вебсайті Фонду гарантування, сайті самого банку та у відділеннях банку.
Як повідомлялось, Національний банк 7 вересня ухвалив рішення про визнання неплатоспроможним АТ "Укрбудінвестбанк".