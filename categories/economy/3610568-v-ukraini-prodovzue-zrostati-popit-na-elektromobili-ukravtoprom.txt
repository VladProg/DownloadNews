Українці придбали та зареєстрували у жовтні 2022 року 1614 електромобілів, що на 73% більше, ніж у жовтні минулого року.

Про це повідомляє Асоціація автовиробників України (Укравтопром), передає Укрінформ.
«За місяць автопарк України поповнили 1614 авто на акумуляторних джерелах живлення (BEV), що на 73% більше, ніж торік, та на 2% більше за вересневий показник цього року», - йдеться в повідомленні.
За інформацією Укравтопрому, основну масу зареєстрованих у жовтні електромобілів становили легкові авто – 1556 шт. (308 нових та 1248 уживаних).
Найпопулярнішим електрокаром українців залишається Nissan Leaf (268 шт.). Volkswagen ID.4 було придбано 227 шт., Dong Feng-Honda M-NV – 117 шт. Четверта за популярністю – Tesla Model 3 (115 шт.). Замикає п’ятірку вподобань у жовтні Renault Zoe (90 шт.).
Крім того, в жовтні було зареєстровано 58 електричних комерційних авто, всі вони – вживані. В цьому сегменті першість традиційно за Renault Kangoo Z.E. – 39 шт.
Загалом, за даними Укравтопрому, з початку року свою першу реєстрацію в Україні пройшли понад 10,5 тис. авто на акумуляторних джерелах живлення, що у 1,5 раза більше, ніж за аналогічний період 2021 року.
Як повідомлялося, у вересні 2022 року українці придбали та зареєстрували 1583 електромобілів, що на 77% більше, ніж у вересні минулого року.