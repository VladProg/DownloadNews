Національний банк з 14 грудня ввів в обіг пам’ятну монету "Архістратиг Михаїл" зі срібла, номіналом у 10 грн та тиражем у 5 тис. штук.

Як передає Укрінформ, про це повідомляє пресслужба НБУ.
"Пам`ятна монета присвячена архангелу, який є одним із найшанованіших біблійних персонажів та іменується як архістратиг-головнокомадуючий. Архангел Михаїл – незмінний борець із силами зла, захисник віри, покровитель воїнів, які борються за праведне діло та захищають добро. Шанобливе ставлення до архістратига Михаїла зберігається з великокнязівських часів до наших днів – він став символом небесного захисту влади київських князів, пізніше це шанування було зафіксовано не тільки топонімічно – у назвах церковних споруд, а й геральдично – на гербах Києва, Київського воєводства, Київської губернії. Сьогодні його образ присутній в атрибутиці українських десантників і знову уособлює боротьбу із силами зла", - йдеться в повідомленні.


Зазначається, що на аверсі монети розміщено: угорі малий Державний Герб України, під яким напис – Україна, по колу, на тлі патерну зі стилізованих давньоруських київських гривен – вагової, лічильної та монетної одиниці, зображено стилізований лавровий вінок, унизу номінал – 10 та графічний символ гривні; у центрі у восьмикутному картуші на дзеркальному тлі зображено логотип, під яким написи: Національний/банк України/2022.

На реверсі монети на дзеркальному тлі зображено архістратига Михаїла (елемент оздоблення – локальна позолота); по колу розміщено напис: …За нас і душі приведених, і сила архістратига Михаїла (рядки з поеми Т. Г. Шевченка “Гайдамаки".
Як повідомляв Укрінформ, Національний банк 3 жовтня презентував обігову пам'ятну монету "Сили територіальної оборони Збройних Сил України" номіналом 10 грн.