Верховна Рада прийняла за основу законопроєкти щодо запровадження е-системи контролю за обігом тютюнових та алкогольних виробів.

Про це повідомив народний депутат України Ярослав Железняк у Телеграмі, передає Укрінформ.
Законопроєкти №8286 та № 8287 були прийняті за основу з доопрацюванням, відповідно, 242 та 231 голосами.
Згідно із пояснювальними записками до документів, законодавча ініціатива спрямована на протидію незаконному виробництву та обігу тютюнових та алкогольних виробів і на посилення контролю з метою забезпечення повноти сплати податків з таких підакцизних товарів.
Так, передбачається запровадження електронної марки акцизного податку та електронної системи обігу алкогольних напоїв та тютюнових виробів, рідин, що використовуються в електронних сигаретах. Зазначається, що запуск такої системи забезпечить створення, перегляд, моніторинг, відправлення, прийняття, збирання, внесення, накопичення, обробку, використання, розгляд, зберігання, захист, облік та надання інформації щодо товарів, на які нанесено електронну марку.
За інформацією Железняка, розробляти та впроваджувати цю систему буде Міністерство цифрової трансформації.
Як повідомлялося, державний бюджет недоотримує 9 млрд грн податків на рік внаслідок обігу нелегальної лікеро-горілчаної продукції.