Кабінет Міністрів схвалив створення НАЕК «Енергоатом» мережі швидкісних автомобільних електрозарядних станцій.

Як передає Укрінформ, про це повідомляє Міністерство енергетики.
«Кабінет Міністрів ухвалив розроблене Міністерством енергетики розпорядження «Про створення державним підприємством «Національна атомна енергогенеруюча компанія «Енергоатом» мережі швидкісних автомобільних електрозарядних станцій», - йдеться у повідомленні.
Зазначається, що упродовж двох років Енергоатом створить 20 автомобільних електричних зарядних станцій: 40 - великої потужності (160+кВТ) та 80 - середньої потужності (60+ кВт). Зарядні станції працюватимуть в обласних центрах та на основних автомагістралях України.
«Через військову агресію росії та спровоковану нею кризу на ринку пального спостерігається стрімке зростання попиту на електромобілі. В Україні на сьогодні разом з «гібридами» кількість електрифікованих авто складає понад 100 тисяч. Створення національної інфраструктури зарядних станцій стане поштовхом не лише для поширення приватного електротранспорту, а й розвитку нових сервісів з використанням електромобілів, наприклад, у сфері доставки та логістики», - прокоментував міністр енергетики Герман Галущенко.
За його словами, розвиток інфраструктури для електротранспорту також дозволить зменшити залежність від викопного палива та знизити рівень шкідливих викидів в атмосферу.
Як повідомлялося, за вісім місяців 2022 року першу реєстрацію в Україні пройшли 7366 тис. од. автотранспортних засобів на акумуляторних джерелах живлення, що на 42% більше, ніж за аналогічний період минулого року.