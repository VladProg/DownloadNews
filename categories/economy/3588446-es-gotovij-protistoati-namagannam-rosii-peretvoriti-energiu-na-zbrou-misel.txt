Маніпуляції росії з цінами на енергоносії є спробою перетворити енергію на зброю, спрямовану проти всієї Європи, але ЄС готовий зустріти цю загрозу скоординованими діями із скорочення споживання завдяки диверсифікації шляхів постачання та стабілізації цін на ринку.

Про це заявив президент Євроради Шарль Мішель на пресконференції у Празі за підсумками дводенної неформальної зустрічі лідерів країн ЄС, повідомляє кореспондент Укрінформу.
«Ми мали сьогодні змогу також обговорити ситуацію в енергетиці, що є фундаментальним питанням. росія розпочала війну проти народу України, який мужньо бореться за цінності, які ми поділяємо, за своє майбутнє та за майбутнє усього Європейського проєкту. Немає сумніву, що росія перетворила нафту й газ на зброю, вона, можна сказати, запустила ракету проти нашого континенту. Євросоюз має намір реагувати на це за трьома головними напрямками», - сказав Мішель.
За першим напрямком, за його словами, відповідні рішення вже ухвалені завдяки спільній роботі Єврокомісії та Чеського головування ЄС. Його суть полягає у скороченні споживання та попиту на енергію, і це той напрямок, де внесок може зробити кожен європеєць.
Президент Євроради зауважив, що другий напрямок реагування – це безпека постачання енергії. Упродовж кількох місяців ЄС працює над тим, щоб якомога більше заповнити свої газові сховища. Ще до літа були докладені зусилля для організації державного замовлення у сфері енергопостачання. Сьогоднішня зустріч лідерів, за словами Мішеля, засвідчила, що кількість прихильників таких дій зростає.
Щодо третього компоненту реагування ЄС на енергетичні загрози, то це ціновий аспект. Сьогодні лідери ЄС підтвердили готовність мобілізувати всі наявні ресурси для того, щоб зменшити ціни на енергію. Конкретні пропозиції мають бути підготовлені до наступного засідання Євроради, сказав її очільник.
Як повідомлялося, 6-7 жовтня у Празі проходив неформальний саміт ЄС. Напередодні в його межах відбулася перша зустріч Європейської політичної спільноти за участю лідерів 44 європейських країн. Сьогодні лідери під час неформального засідання Євроради розглянули ситуацію щодо підтримки України, а також шляхи подолання спричинених кремлем глобальних проблем, включаючи продовольчу й енергетичну кризи.