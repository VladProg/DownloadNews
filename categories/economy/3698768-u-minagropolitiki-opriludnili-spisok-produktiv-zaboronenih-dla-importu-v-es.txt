У Міністерстві аграрної політики та продовольства України підготували перелік сільськогосподарських продуктів, заборонених до ввезення в країни Європейського Союзу з України.

Як передає Укрінформ, про це повідомляє пресслужба Мінагрополітики.
Зокрема, оприлюднений перелік сільськогосподарських продуктів, заборонених до ввезення з України до Республіки Польща, Словацької Республіки, Угорщини, Республіки Болгарії.
Щодо Румунії, наголошується, що станом на 22 квітня країна розглядає можливість тимчасового призупинення імпорту сільськогосподарської продукції з України. Наразі рішення не прийнято.
Як повідомлялося, Угорщина та Польща 15 квітня 2023 року ввели тимчасову заборону на імпорт зерна та інших видів сільськогосподарської продукції з України. З 17 квітня 2023 року почала діяти заборона на імпорт української агропродукції до Словаччини. З 24 квітня почне діяти заборона на імпорт с/г товарів в Болгарію.