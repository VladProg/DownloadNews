Через введення ембарго на нафту та зниження прайс-кепів Росія втратила 40 млрд доларів від річного бюджету.

Як передає Укрінформ, про це в ефірі телемарафону «Єдині новини» заявив радник Офісу Президента Владислав Власюк.
«Прийняття санкцій забирає більше часу, ніж хотілося б, але це приводить до тих хороших результатів, які ми бачимо. Тобто, по діамантах мова буде йти про мінімум 3 мільярди на рік, плюс черговий удар по репутації. По цінних металах це знову ж таки будуть 2, 3, 4 млрд на рік, залежно від масштабу заборон. По нафті ми вже бачимо приблизно мінус 40 млрд річного бюджету Росії тільки за рахунок ембарго і прайс-кепу», – сказав Власюк.
За його словами, важливо працювати над введенням санкцій проти військово-промислового та енергетичного сектору ворога. Тобто, всі санкції спрямовані або на зменшення можливостей військового потенціалу, або зменшення фінансових надходжень у Росію. Зараз також йде робота над впровадженням санкцій проти енергетичної галузі ворога та цінних металів.
«Ми думаємо, що воно все буде реалізовано. Єдиний нюанс, який завжди турбує всіх партнерів, які запроваджують відповідні санкції, це стабільність світових ринків. Тому вони точно, перш ніж запроваджувати будь-які санкції, хочуть впевнитись, що ринки будуть стабільні. Друге ж, це саме те, що санкція не буде лише лозунгом, а буде максимально, повномірно реалізована», – наголосив радник Офісу Президента.
Він також додав, що Україна продовжує тиснути на партнерів, тому що вважає, що санкцій все ще мало, війна все ще триває, а прайс-кепи для Росії все ще можна знижувати.
Як повідомлялося, країни "Великої сімки" (G7) підтвердили свої зобов'язання з надання фінансової, гуманітарної військової, дипломатичної підтримки, якої потребує Україна. А також дійшли згоди в обмеженні експорту алмазів з РФ.