Російський мільярдер Роман Абрамович зіграв роль посередника під час поетапної передачі найважливіших для російського телебачення активів від оточення сім'ї Єльцина до друзів Путіна.

Про це йдеться в розслідувальному проєкті Cyprus Confidential ("Таємниці Кіпру"), в якому з російського боку брало участь видання "Важные истории", передає Укрінформ.
Раніше вважалося, що Абрамович був таким посередником під час встановлення контролю над "Первым каналом" (тоді він називався ОРТ). Тепер з’ясувалося, що так було і з найбільшим на той час продавцем телереклами у країні - групою "Відео інтернешнл".
Досі вважалося, що друзі та соратники колишнього міністра у справах преси, телерадіомовлення та ЗМІ РФ Михайла Лесіна - людини, близької до сім'ї Єльцина, продали "Відео інтернешнл" 2010 року структурам банку "Россия" давнього друга Путіна - Юрія Ковальчука.
Проте, згідно з документами, які стали доступними завдяки витоку корпоративних паперів кіпрських юридичних фірм, Абрамович купив чверть групи "Відео інтернешнл" ще 2003 року. Засновник і президент "Відео інтернешнл", друг Лесіна Юрій Заполь, у якого було 41,5% "Відео інтернешнл", продав 25% структурам Романа Абрамовича.
Угода була дивною за «щедрістю», оскільки за документами 25% групи "Відео інтернешнл" дісталися Абрамовичу лише за 8 мільйонів рублів (близько $270 тисяч). А вже наступного року цей пакет приніс йому у вигляді дивідендів $1,8 мільйона, тобто майже у сім разів більше від сплаченого.
У 2010 році стало відомо, що "Відео інтернешнл" продали структурам Юрія Ковальчука і близьких йому бізнесменів. Продажу передувала кампанія зі зниження ціни активу: було ухвалено спеціальний закон, що обмежує частку продавця телереклами на ринку в 35%. Цей закон був спрямований проти "Відео інтернешнл", частка якої була вдвічі більшою. Проте після продажу групи в «потрібні руки» з'ясувалося, що закон фактично не діє. (Пізніше, в 2014 році, Путін зовсім скасував поріг рекламного домінування на ТБ).
Документи кіпрського витоку показують, що у грудні 2010 року кіпрські фірми Finoto Holdings і Grosora Holdings продали 25% групи "Відео інтернешнл" за $40 мільйонів. Покупцями стали Med Media Network і Namiral Trading - також з Кіпру, компанії пов'язані з хрещеним батьком дочки Путіна, віолончелістом Сергієм Ролдугіним - давнім другом Путіна.
Власником Med Media Network була його панамська фірма International Media Overseas, зазначена у міжнародному журналістському розслідуванні Panama Papers. А власником Namiral Trading значився Олександр Плехов, підприємець, близький до засновника банку "Россия" Юрія Ковальчука. Плехов у деяких випадках діяв за дорученням від Ролдугіна.
Ролдугіна називають "гаманцем Путіна" - такої репутації він набув після виходу міжнародного розслідування Panama Papers, з якого стало зрозуміло, що друг Путіна, не будучи бізнесменом, значиться власником кількох офшорів, через які проходять мільярди доларів.
"Таємниці Кіпру" (Cyprus Confidential) - глобальне розслідування, засноване на витоку 3,6 млн. документів шести кіпрських компаній, які займаються реєстрацією фірм і консалтингом. Його під егідою Міжнародного консорціуму журналістів-розслідувачів (ICIJ) та німецького Paper Trail Media провели 270 журналістів із 69 медіа, включаючи «Важные истории».
Фото: Getty Images