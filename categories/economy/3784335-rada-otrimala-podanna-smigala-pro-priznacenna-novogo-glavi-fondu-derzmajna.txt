До Верховної Ради надійшло подання Прем’єр-міністра Дениса Шмигаль про призначення Віталія Коваля на посаду голови Фонду державного майна України.

Про це представник уряду у парламенті Тарас Мельничук повідомив у Телеграмі, передає Укрінформ.
"У Верховну Раду України надійшло подання Премʼєр-міністра України про призначення Коваля Віталія Станіславовича на посаду голови Фонду державного майна України", – зазначив він.
Як повідомляв Укрінформ, 8 листопада керівник парламентської фракції "Слуга народу" Давид Арахамія заявив, що Верховна Рада впродовж цього тижня планує призначити нового голову Фонду державного майна України. Він уточнив, що кандидат на посаду голови ФДМУ – чинний очільник Рівненської обласної військової адміністрації. Віталій Коваль.
Із 9 вересня 2019 року Коваль очолював Рівненську обласну державну адміністрацію. 24 лютого 2022 його призначили начальником Рівненської обласної військової адміністрації.
Зараз в.о. голови ФДМУ є Олександр Федоришин.