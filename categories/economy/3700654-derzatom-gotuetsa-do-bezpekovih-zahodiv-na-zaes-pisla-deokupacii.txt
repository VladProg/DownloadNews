Державна інспекція ядерного регулювання спільно з Енергоатомом напрацьовує можливі алгоритми дій щодо забезпечення безпекової ситуації на Запорізькій АЕС після її деокупації.

Про це повідомив в.о голови Держатомрегулювання – головний державний інспектор з ядерної та радіаційної безпеки України Олег Коріков під час брифінгу «Деокупована ЧАЕС та ЗАЕС під окупацією – яка ситуація на станціях?» у Медіацентрі Україна - Укрінформ.
«Ми готуємось до забезпечення безпекової ситуації на Запорізькій АЕС. Ми відновили роботу нашого підрозділу з ядерної безпеки, який моніторить ситуацію на станції. Він знаходиться на Південноукраїнській АЕС, але як тільки з’явиться можливість передислокувати інспекцію в Енергодар, ми відразу це зробимо», - зазначив він.

За його словами, спільно з НАЕК «Енергоатом» відбувається підготовка відповідних заходів. Зокрема, після деокупації має відбутись інспекція ЗАЕС для встановлення інформації про стан системи та обладнання.
Коріков уточнив, що на сьогодні Україна має досвід відновлення роботи безпечної експлуатації підприємств після деокупації Чорнобильської АЕС. Зокрема, вже розробленні документи щодо підходів до врегулювання питань безпеки на таких об’єктах.
Як повідомлялось, із вересня 2022 року на окупованій ЗАЕС працює постійна моніторингова місія МАГАТЕ. На Хмельницькій, Рівненській, Південноукраїнській атомних станціях, а також на Чорнобильській АЕС, яка перебуває на етапі виведення з експлуатації, постійні моніторингові місії розпочали свою діяльність у січні 2023 року.
Експерти МАГАТЕ на українських АЕС проводять моніторинг ситуації та документують впливи війни на стан ядерної та радіаційної безпеки, надають технічні консультації українським фахівцям, вивчають пріоритетні потреби для подальшого надання технічної допомоги.