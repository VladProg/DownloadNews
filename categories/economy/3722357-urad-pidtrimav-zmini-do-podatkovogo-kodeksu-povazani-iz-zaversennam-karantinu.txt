Кабінет Міністрів 13 червня підтримав проєкт закону про внесення змін до Податкового кодексу України, пов’язаних із завершенням карантину з метою запобігання COVID-19.

Як передає Укрінформ, про це повідомив Телеграмі постійний представник Кабміну у Верховній Раді Тарас Мельничук.
"Законопроєктом передбачено скасування функції, що тимчасово здійснювалась контролюючими органами в частині формування Реєстру набувачів одноразової компенсації субʼєктам господарювання витрат, понесених за сплату єдиного внеску на загальнообовʼязкове державне соціальне страхування за найманих осіб, та здійснення розрахунку розмірів сум таких компенсацій для їх виплати субʼєктам господарювання - юридичним особам", - ідеться в повідомленні.
Також пропонується виключити деякі підпункти з Перехідних положень Податкового кодексу, яким встановлюється тимчасовий порядок відвантаження спирту етилового для виробництва дезінфекційних засобів.
Як повідомляв Укрінформ, Всесвітня організація охорони здоров’я у травні скасувала статус пандемії COVID-19. Карантин діє по всій Україні до 30 червня 2023 року відповідно до постанови Кабінету Міністрів України від 25 квітня 2023 року.
ВООЗ оголосила пандемію коронавірусу 11 березня 2020 року.