Світовий банк хоче отримати схвалення акціонерів на суттєве нарощування капіталу та інші кроки, покликані значно збільшити суму виданих установою кредитів.

Як повідомляє кореспондент Укрінформу, про це йдеться у внутрішньому документі Світового банку, з яким ознайомився Reuters.



“Світовий банк хоче суттєво наростити свою спроможність кредитувати, аби допомогти зі змінами клімату та іншими глобальними кризами”, - йдеться у матеріалі.

Зазначається, що керівництво банку спробує домовитися з акціонерами, зустріч яких пройде у квітні, про збільшення капіталу та започаткування нових механізмів запозичень.
“Менеджмент Світового банку хоче підготувати конкретні пропозиції стосовно зміни місії установи, її операційної моделі та фінансової спроможності”, - стверджує агентство.

Серед можливих нових заходів згадується нарощування й зміни структури капіталу для отримання додаткових коштів на кредитування, а також нові фінансові механізми, на кшталт гарантій для позик приватного сектору й інші способи залучення приватного капіталу.
“Виклики, перед якими постає світ, вимагають значного збільшення підтримки міжнародної спільноти. Аби Світовий банк й надалі відігравав ключову роль у розвитковому та кліматичному фінансуванні, його керівництву та акціонерам доведеться здійснити конкретні кроки для нарощування фінансової спроможності банку”, - наголошується у документі.
Нагадаємо: як раніше спрогнозувала директорка-розпорядниця Міжнародного валютного фонду Крісталіна Георгієва, для більшої частини світової економіки 2023 рік буде важким, оскільки основні рушії глобального зростання – США, Європа й Китай – зазнають ослаблення активності.