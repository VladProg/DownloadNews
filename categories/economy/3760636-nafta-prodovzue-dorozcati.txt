Ціни на нафту еталонних марок у середу, 13 вересня, продовжують підвищуватися після того, як днем раніше вони досягли максимальних рівнів із середини листопада.

Як передає Укрінформ, про це повідомляє enkorr.
Котирування листопадових ф'ючерсів на нафту сорту Brent на лондонській біржі ICE Futures торгуються на рівні $92,29 за барель, що на $0,23 (на 0,25%) вище, ніж на закриття попередньої сесії. У вівторок ціна цих контрактів піднялася на $1,42 (на 1,6%) – до $92,06 за барель.
Ф'ючерси на нафту WTI на жовтень на електронних торгах Нью-Йоркської товарної біржі (NYMEX) здорожчали на $0,27 (0,3%) – до $89,11 за барель. За підсумками попередніх торгів вартість цих контрактів зросла на $1,55 (на 1,8%) і досягла $88,84 за барель.
Ралі підтримується побоюваннями недостатньої пропозиції нафти на світовому ринку після продовження Саудівською Аравією і Росією добровільного обмеження видобутку до кінця поточного року, повідомляє MarketWatch.
Дефіцит може становити 3,3 млн барелів на добу (б/д) протягом наступних трьох місяців, заявив старший ринковий аналітик OANDA Едвард Мойя. Ринок нафти «може стати ще більш напруженим», якщо ситуація в економіці Європи чи Китаю почне покращуватись, вважає він. «Це означає, що ми легко можемо побачити, як нафта Brent досягне рівня $100 за барель», – сказав експерт.
Міністерство енергетики США напередодні підвищило прогноз вартості нафти Brent у поточному році до $84,46 за барель із $82,62 за барель. Оцінку на 2024 рік також було переглянуто у бік збільшення – до $88,22 за барель з очікуваних раніше $86,48 за барель.
При цьому очікується, що у четвертому кварталі Brent коштуватиме в середньому $93 за барель.
Попит на нафту 2023 року зросте на 2,44 млн б/д до 2022 року, а 2024 року збільшиться ще на 2,25 млн б/д, йдеться у вересневому огляді ОПЕК. Таким чином, організація знову залишила в силі прогнози зростання попиту, зроблені ще у липневому звіті.
При цьому аналітики альянсу трохи підвищили оцінки щодо попиту на 2022 і 2023 роки – на 50 тис. б/д, до 99,62 млн б/д, і 102,06 млн б/д відповідно, а на 2024 рік – на 60 тис. б/д, до 104,31 млн б/д.
Аналогічний щомісячний звіт Міжнародного енергетичного агентства буде оприлюднено у середу.