Суд арештував одного з підозрюваних у справі щодо завдання понад 206 млн грн збитків Укргазбанку.

Як передає Укрінформ, про це Спеціалізована антикорупційна прокуратура повідомляє у Телеграмі.
«За клопотанням детективів НАБУ, погодженим прокурором САП, слідчий суддя ВАКС обрав запобіжний захід одному з підозрюваних у справі щодо протиправної діяльності службових осіб державного АБ «Укргазбанк», серед яких колишній голова Національного банку України, яка завдала збитків на суму понад 206 млн грн», - ідеться в повідомленні.
Заслухавши доводи сторін, суд ухвалив обрати для начальника департаменту по роботі з корпоративними VIP-клієнтами АБ «Укргазбанк» запобіжний захід у вигляді тримання під вартою з альтернативою внесення 35,1 млн грн застави.
Строк дії запобіжного заходу - до 10 грудня 2022 року.
У разі внесення застави на підозрюваного буде покладено ряд обов’язків.
Як повідомляв Укрінформ, у жовтні детективи Національного антикорупційного бюро викрили протиправну діяльність службових осіб державного АБ «Укргазбанк», яка призвела до збитків у сумі понад 206 млн грн.
У вказаному кримінальному провадженні про підозру повідомили 5 основним фігурантам даного злочину, серед яких на той час чинний голова Національного банку України, колишні та чинні високопосадовці банківських установ.