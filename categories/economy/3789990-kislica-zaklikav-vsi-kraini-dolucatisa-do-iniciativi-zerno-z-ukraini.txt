Україна закликає країни з усього світу долучитися до ініціативи «Зерно з України»,



Про це заявив у вівторок на засіданні Радбезу ООН постпред України Сергій Кислиця. передає власний кореспондент Укрінформу у Нью-Йорку.
«Серед іншого, ми можемо розглянути питання створення продовольчих логістичних хабів у країнах Глобального Півдня для постачання української сільськогосподарської продукції», – зазначив Кислиця.
Штучний голод, як і 90 років тому, залишається одним зі знарядь Кремля - цього разу не лише проти України, а й проти всього світу, включаючи найбільш вразливі країни Африки й Азії, заявив він.
З 18 липня, зазначив Кислиця, внаслідок російських атак на українські морські порти були пошкоджені 167 об'єктів портової інфраструктури та сім цивільних суден.
Унаслідок ракетного терору Україна зазнала скорочення експортного потенціалу своїх портів на 40%. Знищені близько 300 тис. тонн зерна. Експорт зернових вантажів до країн Азії, Африки та Європи скоротився майже на 3 млн тонн на місяць, розповів Кислиця.
«Ці дії, позбавлені будь-якої воєнної мети, лише поглиблюють світову продовольчу кризу. Україна намагається не допустити, щоб Росія розпалювала голод у всьому світі», - зазначив він, підкресливши, що Формула миру, запропонована Президентом Володимиром Зеленським, охоплює продовольчу безпеку як невід'ємний складник всеосяжного, справедливого і тривалого миру.
Кислиця поінформував членів РБ, що станом на середину листопада Україна зібрала майже 76 млн тонн збіжжя, з них понад 53 млн - зерна та понад 22 млн тонн олійних культур.
«Ми готові продовжувати експорт продовольства на світовий ринок», - наголосив він.
Працюючи над відновленням вільного судноплавства в Чорному морі, Україна відкидає будь-які ультиматуми Росії щодо зернової угоди, зауважив постпред.
Він нагадав, що 8 серпня набули чинності тимчасові маршрути. Понад 116 суден уже скористалися цим новим, альтернативним морським коридором з портів «Одеса», «Чорноморськ» та «Південний».
Україна ефективно продовжує реалізацію Чорноморської зернової ініціативи, використовуючи альтернативні маршрути, пояснив постпред. Найефективнішим з точки зору експорту зерна є Дунайський коридор, наголосив він.
Українське зерно експортується через хорватські порти. 3 жовтня Литва погодила коридор для транзиту українського зерна до портів Балтії. 10 жовтня було оголошено про створення нового зернового коридору через Молдову та Румунію. 17 жовтня ризький порт прийняв перший тестовий контейнерний потяг з українською сільськогосподарською продукцією.
Кислиця також закликав країни долучатися до ініціативи «Зерно з України», яка тепер поширюватиметься на українські дунайські порти.
Як повідомлялося, другий міжнародний саміт «Зерно з України» відбудеться у Києві 25 листопада під патронатом Президента України.
У вівторок Рада Безпеки ООН обговорила ситуацію в Україні у зв’язку з російською війною та її наслідки для глобальної продовольчої безпеки.