Компанія «ДТЕК Енерго» планує інвестувати 11 млрд грн у підготовку ТЕС і шахт до опалювального сезону 2023/24 рр.

Як передає Укрінформ, про це 14 серпня повідомила пресслужба компанії з посиланням на генерального директора ДТЕК Енерго Ільдара Салєєва.
За його словами, через російські атаки, пошкодження, руйнацію і окупацію енергетичних об’єктів ворогом, цьогоріч енергосистемі не буде доступна значна частина потужностей і резервів, які були своєрідною «подушкою безпеки» для минулої найскладнішої зими.
«Це – черговий масштабний виклик для енергетиків, для держави, для кожного українця. Щоб пройти майбутню зиму, ми в ДТЕК Енерго готуємося завчасно – щонайменше останні пів року. І готуємося посилено – вдень та вночі», - заявив Салєєв.
За даними гендиректора, у березні – липні 2023 року в компанії реалізували дев’ять планових ремонтів енергоблоків ТЕС, і ще сім зараз у процесі. Ці планові ремонти необхідні, бо після підвищеного навантаження на теплову генерацію минулої зими обладнання потрібно підготувати до подібного режиму роботи і майбутнього опалювального сезону.
Всього до кінця цього року планують відремонтувати 27 енергоблоків, і в ці ремонти ДТЕК Енерго вже інвестував майже 2 млрд грн. За підсумками року компанія планує вкласти 3,5 млрд грн, що на 60% більше минулорічних інвестицій.
За словами Салєєва, посилено готуються до зими і шахтарі компанії. Він нагадав, що попри війну у січні – липні їм вдалося ввести в роботу 15 нових вугільних лав, і ще 12 лав заплановано ввести до кінця року.
Зазначається, що інвестиції компанії в український вуглевидобуток за підсумками року компанія планує збільшити вдвічі – до понад 7 млрд грн.
Гендиректор підкреслює, що це дозволить забезпечити українські ТЕС необхідними для надійної роботи обсягами палива та працювати на максимумі в найближчий осінньо-зимовий період.
«Загалом до кінця року у планові ремонти ТЕС і підготовку лав – по суті ключові аспекти підготовки до ОЗП – ми плануємо інвестувати близько 11 млрд гривень. Цього було б більше ніж достатньо в «нормальних» умовах підготовки. Але всі ми пам’ятаємо, що минулого року, особливо з жовтня, енергетика – була ціллю ворога №1. Тільки ТЕС ДТЕК були атаковані більше 40 разів, три чверті з цих атак припали на останню осінь-зиму. Відновлення потрібно масштабне, руйнування колосальні», - наголосив Салєєв.
Він відзначив, що завдання зараз – не тільки проводити планову стандартну роботу, а й якнайшвидше відновлювати пошкоджені ворогом потужності. Через пошкодження від атак на кінець минулого осінньо-зимового періоду були недоступні 1,4 ГВт потужностей теплової генерації ДТЕК. На їх відновлення потрібно щонайменше 7 млрд грн.
«Треба розуміти, що ніхто не був готовий до таких атак. Самостійно залучити подібний додатковий ресурс в умовах війни і розпалу підготовки до зими жодна енергетична компанія не спроможна. Тому важливу роль тут відіграє державна підтримка – урядова кредитна програма відновлення ТЕС і ТЕЦ по аналогії з «5-7-9», - пояснив Салєєв.
Як повідомлялося, теплоелектростанції ДТЕК у січні-травні 2023 року згенерували в енергосистему України 5,7 млрд кВт/год. електроенергії.
Із початку війни енергетики ДТЕК 23 рази відновлювали роботу ТЕС після зупинки через обстріли російських загарбників.
Фото: energo.dtek.com