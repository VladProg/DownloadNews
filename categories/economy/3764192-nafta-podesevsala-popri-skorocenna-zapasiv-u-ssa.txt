Ціни на нафту продовжують знижуватися у четвер, 21 вересня, демонструючи негативну динаміку третю сесію поспіль, незважаючи на дані про скорочення запасів палива в США.

Як передає Укрінформ, про це повідомляє enkorr.
Листопадові ф'ючерси на Brent подешевшали на лондонській біржі ICE Futures на $0,67 (0,72%), до $92,86 за барель. У середу Brent здешевшала на $0,81 (0,9%) – до $93,53 за барель.
Листопадові ф'ючерси на WTI знизилися в ціні на Нью-Йоркській товарній біржі NYMEX на $0,68 (0,76%), до $88,98 за барель. За минулу сесію контракт здешевшав на $0,82 (0,9%) – до $89,66 за барель.
Комерційні запаси нафти в США минулого тижня скоротилися на 2,14 млн барелів, повідомило Міненерго країни. Опитані Bloomberg аналітики прогнозували зниження на 1,7 млн барелів.
Товарні запаси бензину стали меншими на 831 тис. барелів, дистилятів – скоротилися на 2,87 млн барелів. Експерти очікували збільшення запасів бензину на 1,1 млн барелів і підвищення запасів дистилятів – на 1,05 млн барелів.
Резерви нафти на терміналі в Кушингу впали на 2,1 млн барелів. Тим часом стратегічний нафтовий резерв США (SPR) поповнився на 600 тис. барелів.
«Ми справді вважаємо, що деяка консолідація виправдана перед наступним ривком вгору», – сказав MarketWatch керуючий партнер Tyche Capital Advisors Тарік Захір. З урахуванням скорочення нафтовидобутку Росією й Саудівською Аравією до кінця року зростання котирувань Brent до $100 за барель – тільки питання часу, додав він.
На думку Захіра, «зростанню цін на нафту можуть перешкодити високі ціни на нафту, оскільки вони чинитимуть тиск на попит».