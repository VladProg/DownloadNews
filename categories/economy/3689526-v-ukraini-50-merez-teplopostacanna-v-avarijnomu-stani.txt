Майже 50% мереж теплопостачання України перебувають в аварійному стані, через що втрати теплової енергії перевищують 20%.

Як передає Укрінформ, про це заявив заступник голови Державного агентства з енергоефективності та енергозбереження Віктор Білько під час онлайн-форуму «Теплозабезпечення українських міст».
«На жаль, стан систем теплопостачання міст України в більшості характеризується використанням неефективних та застарілих технологій, критичним зносом основних засобів на всіх ланцюгах технологічного циклу. Для прикладу, у нас майже 50% мереж аварійні та застарілі і близько 30% теплових пунктів теж аварійні. Як наслідок, втрати теплової енергії в мережах перевищують 20%», - сказав Білько.
За його словами, ракетні удари по критичній інфраструктурі показали, що модернізація систем теплопостачання потребує максимального використання локальних технічних рішень. Зараз проводиться незначна та фрагментарна модернізація систем теплопостачання: заміна аварійних ділянок трубопроводів, заміна або модернізація газових водогінних котлів, але Україні треба відходити від цієї практики і підходити до вирішення таких проблем комплексно.
Як повідомлялося, заборгованість теплокомуненерго перед НАК «Нафтогаз України» становить понад 80 млрд гривень, що значно перешкоджає залученню інвестицій та модернізації галузі.