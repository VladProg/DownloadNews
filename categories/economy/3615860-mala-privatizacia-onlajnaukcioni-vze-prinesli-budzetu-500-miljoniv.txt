Від успішних аукціонів малої приватизації, що відбулися на платформі Prozorro.Продажі, до бюджетів різних рівнів надійшло 499,6 млн грн.

Про це повідомляє ДП «Прозорро. Продажі» у Фейсбуці, передає Укрінформ.
«Із 19 вересня в системі Prozorro.Продажі відновили роботу аукціони з малої приватизації. З того часу Фонд державного майна України успішно провів 51 аукціон загальною вартістю 499,6 млн грн, які вже надішли до бюджету», - йдеться в повідомленні.
Наголошується, що нині в статусі закриття перебувають іще 110 аукціонів на загальну суму 1,19 млрд грн.
Зокрема, минулого тижня відбулося 12 успішних аукціонів зі зростанням стартової ціни лота у 2,8 раза, від яких до бюджету надійдуть понад 160 млн грн.
Цього тижня заплановано 37 онлайн-аукціонів з приватизації державного та комунального майна.
Як повідомлялося, впродовж жовтня у системі Prozorro.Продажі було проведено 181 аукціон з продажу активів банків, що ліквідуються Фондом гарантування вкладів. Майже кожні п’яті торги завершилися успішно. У результаті сума продажу активів за місяць сягнула 643 млн грн.