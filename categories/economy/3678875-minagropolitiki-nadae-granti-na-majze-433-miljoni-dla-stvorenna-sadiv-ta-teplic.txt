Міністерство аграрної політики та продовольства України підписало 89 наказів у межах грантової програми «єРобота» з розвитку садів та теплиць на загальну суму 432,8 млн грн.

Як передає Укрінформ, про це повідомляє пресслужба відомства.
Зазначається, що міністерство підписало 78 наказів про видачу грантів на розвиток садівництва на загальну суму 355,9 млн грн та 11 наказів про видачу грантів на створення теплиць на загальну суму 76,9 млн грн.
Загальна площа садів та теплиць, на створення яких погоджені гранти, - 1 195,14 га, з них – сади займають 1176,21 га, теплиці – 18,93 га.
У межах погоджених наказів планується створити нових 733 постійних та 10 073 сезонних робочих місць.
У міністерстві нагадують, що за умовами програми площі угідь для розвитку чи створення саду мають варіюватися від 1 до 25 га. Крім цього, серед основних вимог програми є створення робочих місць.
Також гранти надаються на будівництво однієї модульної теплиці орієнтовною площею від 0,4 га до 2,4 га відповідно до типового проєкту. Кількість створених робочих місць має бути не менше 14 на 1 га. Заявка на створення теплиць має містити проєкт модульної теплиці.
Програма передбачає співфінансування: від 30% власних коштів забезпечує її учасник, а 70% – держава.
Як повідомляв Укрінформ, Міністерство аграрної політики та продовольства України розробило програми безповоротних грантів для аграріїв, які були затверджені у червні 2022 року. Програми стосуються розвитку садівництва, ягідництва та виноградарства, а також тепличних господарств. Основна мета цих програм – підтримка агровиробників, створення робочих місць та забезпечення продовольчої безпеки.