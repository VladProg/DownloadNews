ПрАТ «Українське Дунайське пароплавство» виставило на е-торги право на користування танкером для навантаження та перевезення дизельного пального або олії.

Про це повідомила пресслужба підприємства у Фейсбуці, передає Укрінформ.
«Передача морського флоту або інших активів УДП у користування тепер відбувається лише на конкурсній основі через прозорі аукціони. Зокрема, наступного тижня запланований конкурс на морський танкер для перевезення дизпалива або рослинної олії», - йдеться в повідомленні.

Як зауважили в компанії, танкер може працювати лише в українських портах, тому останнім часом здебільшого слугував складом для накопичення. Саме тому пароплавству доцільно передавати судно у користування оператору, який спеціалізовано займається логістикою наливних вантажів.
Дедвейт судна становить 3 309 т, вантажомісткість – 3 425 кубометрів.

Наголошується, що торги відбудуться на електронній платформі Prozorro.Продажі.
Стартова ціна аукціону відповідає умовам, на яких судно орендувалось минулого року, і становить 2,74 млн грн.
Як повідомлялося, ПрАТ «Українське дунайське пароплавство» в січні - березні 2023 року перевезло близько 70 тис. т продукції гірничо-металургійного комплексу.
Фото: Українське Дунайське пароплавство