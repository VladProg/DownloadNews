Верховна Рада ухвалила проєкт закону про внесення змін до статті 4 Закону України «Про правовий режим майна у Збройних силах України» щодо спрощення процедури списання військового майна.

Про це повідомив народний депутат від парламентської фракції «Голос» Ярослав Железняк у Телеграмі, передає Укрінформ.
Він уточнив, що законодавча ініціатива №10039 була підтримана 302 голосами народних депутатів.
Проєктом закону пропонується внести зміни у статтю 4 Закону України «Про правовий режим майна у Збройних силах України» доповнивши її новими частинами, що встановлюватимуть опис спрощеної процедури списання військового майна, згідно з якою командир військової частини за поданням комісії для списання військового майна матиме право своїм наказом списувати закріплене за військовою частиною майно незалежно від номенклатури служб забезпечення (крім зброї) вартістю за одиницю військового майна або за одним актом до 100 000 неоподатковуваних мінімумів доходів громадян без затверджень та погоджень з посадовими особами вищих рівнів, правоохоронними органами чи спеціальним правоохоронним формуванням у складі Збройних сил України без проведення обов’язкових розслідувань причин та обставин втрати або знищення, дострокового зносу, перевитрати військового майна (крім зброї), крім випадків наявності інформації про втрату або знищення, дострокового зносу, перевитрати військового майна (крім зброї) внаслідок невиконання або неналежного виконання особою службових обов’язків або вчинення особою правопорушення.
Документом також пропонується запровадження спрощеної процедура списання військового майна у разі втрати (знищення, руйнування) внаслідок воєнних (бойових) дій.
Зазначається, що таке майно буде перелічуватися в єдиному акті списання, що складатиметься комісією та учасниками або свідками події, за їх наявності, і подаватиметься на затвердження командувачу виду Збройних сил України.
Очікується, що реалізація положень законопроєкту сприятимуть підвищенню ефективності у процесі списання і постановки на облік військового майна, розвантажить командирів військових частин, які більше часу приділятимуть підготовці і реалізації саме бойових завдань, що є головним пріорітетом під час війни.
Як повідомляв Укрінформ, Верховна Рада у першому читанні ухвалила проєкт закону про внесення змін до Закону України «Про загальну чисельність Державної служби спеціального зв’язку та захисту інформації України», що передбачає скасування визначення граничної чисельності військовослужбовців у загальній кількості Держспецзвʼязку.