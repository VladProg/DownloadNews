Прем'єр-міністр України Денис Шмигаль під час розмови з Прем’єр-міністром Словаччини Людовітом Одором обговорив питання транзиту української аграрної продукції.

Як передає Укрінформ, про це Шмигаль повідомив у Телеграмі.
"Працюємо спільно з Єврокомісією щодо розширення коридорів солідарності зі Словаччиною. Маємо в цьому напрямку прогрес. Україна запровадила механізм верифікації та погодження 4-х груп українського аграрного експорту, який наразі діє з Румунією та Болгарією. Це є підґрунтям для подальшого діалогу", - зазначив Шмигаль.
За його словами, Україна розраховує, що Словаччина також приєднається до такої ініціативи та зніме національні обмеження на українську аграрну продукцію.
Шмигаль подякував Одору за конструктивну співпрацю і підтримку.
Як повідомляв Укрінформ, у Польщі прийнято рішення про будівництво зернового порту у Гданську, що сприятиме експорту українського зерна до третіх країн.