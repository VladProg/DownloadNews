Станом на 12 травня 2023 року через обстріли російських загарбників знеструмлено шахту на Донеччині. Також залишаються без світла частина споживачів шести областей.

Як передає Укрінформ, про це повідомляє Міністерство енергетики у Телеграмі.
«Ворог продовжує атакувати енергетичну інфраструктуру країни на прифронтових і прикордонних з рф територіях. Учора на Донеччині через обстріл було знеструмлено вугільну шахту. Через пошкодження внаслідок бойових дій також залишається без світла частина споживачів у Донецькій, Запорізькій, Сумській, Харківській, Херсонській, Чернігівській областях», - йдеться у повідомленні.
Водночас енергетики, попри складну безпекову ситуацію, продовжують роботи з відновлення енергопостачання.
«За добу вдалося повернути світло для 22,5 тисячі споживачів. Більшість із них – це абоненти у Запорізькій, Сумській та Донецькій областях», – зазначили в Міненерго.
Як повідомлялося, енергосистема зазнала безпрецедентних пошкоджень. Для відновлення рівня надійності, який був до масованих обстрілів, все ще необхідно багато ресурсу та часу.