Асоціація «Український клуб аграрного бізнесу» направила офіційно скаргу до Міністерства економіки України із запитом розпочати розслідування та вжити заходів у відповідь на дискримінаційні дії деяких країн ЄС, які нещодавно заборонили імпорт сільськогосподарської продукції з України.

Як передає Укрінформ, про це повідомляє пресслужба УКАБ.
«Ми сподіваємося на вирішення ситуації з експортом аграрної продукції шляхом діалогу, проте вже більше тижня перемовини не дають очікуваного результату. Відповідно, Мінекономіки має розпочати розслідування і розглянути комісійно варіанти заходів у відповідь в разі неприпинення дискримінації української агропродукції», – наголосив генеральний директор УКАБ Роман Сластьон.
В асоціації додають, що відповідно до Закону України «Про зовнішньоекономічну діяльність» передбачено можливість проведення відповідного розслідування з боку Мінекономіки. Матеріали такого розслідування розглядаються Міжвідомчою комісією з міжнародної торгівлі, на підставі чого можуть бути прийняті рішення про вжиття адекватних заходів у відповідь на дискримінаційні дії інших держав.
Заходи України у відповідь можуть бути припинені в разі припинення відповідними державами дискримінаційних дій щодо України, підписання відповідної угоди та/або відшкодування шкоди.
УКАБ нагадує, що починаючи з 15 квітня 2023 року низка країн ЄС ввела заборону на ввезення дуже широкого переліку сільськогосподарської продукції з України.
Як повідомлялося, Польща, Угорщина, Словаччина та Болгарія запровадили тимчасову заборону на імпорт зерна та інших видів сільськогосподарської продукції з України. Польща також призупинила транзит продукції українського АПК через свою територію, однак поновила його з 21 квітня.
Румунія ще не вводила обмежень на імпорт і транзит української агропродукції, але посилила контроль та перевірки сільськогосподарських товарів, що ввозяться на її територію.
Уряди цих п'яти країн звернулися до Єврокомісії з листом, у якому міститься прохання вжити заходів для обмеження сільськогосподарського імпорту з України, оскільки великий потік збіжжя та продуктів харчування з України призвів до падіння цін на продукцію.
Єврокомісія запропонувала пакет допомоги для фермерів з країн, що межують з Україною, який включає фінансову допомогу та інші заходи. Допомога буде надана за умови, що будуть зняті обмеження на ввезення української агропродукції.
Наразі тривають консультації за участю Єврокомісії та представників Болгарії, Угорщини, Польщі, Словаччини, Румунії та України.
Фото: АА