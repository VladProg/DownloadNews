Екскерівнику АТ «Житомиргаз» обрано запобіжний захід у вигляді тримання під вартою з альтернативною сумою застави понад 40 млн грн.

Про це повідомило Бюро економічної безпеки України (БЕБ), передає Укрінформ.
«Екскерівнику АТ «Житомиргаз» обрано запобіжний захід у вигляді тримання під вартою з альтернативною сумою застави понад 40 млн грн. В рамках кримінального провадження детективи Бюро економічної безпеки України отримали докази розкрадання газу із газотранспортної системи України (ГТС). Підтверджена сума збитків завданих державі – понад 130 млн грн", - йдеться у повідомленні.
Зазначається, що колишній голова правління акціонерного товариства «Житомиргаз» підозрюється у вчиненні кримінальних правопорушень, передбачених ч. 2 ст. 27, ч. 5 ст. 191, ч. 2 ст. 27, ч. 3 ст. 209 КК України (привласнення, розтрата майна або заволодіння ним шляхом зловживання службовим становищем в особливо великих розмірах та легалізація майна, одержаного злочинним шляхом).
Досудове розслідування триває. Процесуальне керівництво здійснюють прокурори Офісу Генерального прокурора. Оперативний супровід - Служба безпеки України.
Як повідомлялось, БЕБ викрило організовану групу осіб, яка здійснювала масштабні розкрадання палива із газотранспортної системи. До схеми були причетні керівники окремих облгазів «Регіональної Газової Компанії» (РГК), які підконтрольні підсанкційному олігарху Дмитру Фірташу. Підозрювані впродовж 2021 року завдали державі понад 4,2 млрд грн збитків.