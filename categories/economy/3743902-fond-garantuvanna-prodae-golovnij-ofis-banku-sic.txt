Фонд гарантування вкладів фізичних осіб виставляє на продаж приміщення головного офісу АТ "Банк Січ" у центрі Києва.

Як передає Укрінформ, про це повідомляє пресслужба Фонду гарантування.
"Приміщення головного офісу АТ «Банк Січ» у центрі Києва – знову на торгах. Аукціон відбудеться уже 16 серпня у системі Прозорро.Продажі", - йдеться в повідомленні.
Зазначається, що колишній головний офіс АТ «Банк Січ», загальною площею понад 2,5 тис.кв.м, займає 1-4 поверхи сучасного 22-поверхового будинку преміум-класу. Серед беззаперечних переваг об’єкту – його місцерозташування: історичний та діловий центр столиці – Шевченківський район Києва, пров. Несторівський, 6.
Об’єкт має фасадне розташування. Поруч – інтенсивні транспортні та пішохідні потоки, якісна розвинена інфраструктура: торговельний центр, різноманітні кафе та ресторани, магазини, відділення банків тощо. Поблизу знаходяться Львівська площа, Пейзажна алея, у пішій доступності – станція метро «Золоті ворота».
Також до складу лоту включено майже 5 тис. одиниць основних засобів банку. Аукціон відбудеться 16 серпня у системі Прозорро.Продажі за «англійською моделлю» аукціону (на підвищення). Початкова ціна лоту – 154 млн грн.
Як повідомлялося, 10 серпня 2022 року в АТ «Банк Січ» після визнання його неплатоспроможним було запроваджено тимчасову адміністрацію. З 10 жовтня 2022 року строком на три роки розпочато процедуру ліквідації банку.