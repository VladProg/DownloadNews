Співробітники СБУ та Бюро економічної безпеки викрили злочинну схему із розкрадання коштів на експорті українського зерна, до якої були причетні більш як 10 високопосадовців.

Як передає Укрінформ, про це в Телеграмі повідомляє пресслужба СБУ.
«Служба безпеки спільно з БЕБ викрила злочинну схему із розкрадання коштів на експорті українського зерна. До організації оборудки причетні більше 10 високопосадовців. Серед них – заступник начальника одного з департаментів Державної митної служби та керівництво Одеської митниці», - йдеться в повідомленні.
Як зазначається, вони налагодили масштабний механізм ухилення від сплати податків за експорт українського зерна. Через це держава недоотримала сотні млн грн. Для реалізації схеми її учасники задіяли понад 370 комерційних структур із ознаками фіктивності. Через них ділки масово скуповували пшеницю у приватних фермерів, сільгосппідприємств та великих агрохолдингів.
Щоб «заплутати» торговельні ланцюги і уникнути сплати обов’язкових платежів до бюджету, комерсанти передавали продукцію з однієї «фірми-прокладки» до іншої. І тільки після цього збували зерно експортерам для продажу за кордон.
За даними слідства, співробітники Бюро економічної безпеки завчасно виявили факти використання ризикових підприємств в експортних процедурах і письмово попередили про це Держмитслужбу.
Однак чиновники митниці не врахували відповідних зауважень і дозволили продаж понад 1 млн тонн зернової продукції комерсантів за кордон.
Встановлено, що цю пшеницю експортували через потужності зернових терміналів в Одеському, Чорноморському та Південному портах.
За інформацією пресслужби, під час 30 обшуків в адміністративних приміщеннях центрального апарату Держмитслужби, на території портів та за місцями проживання фігурантів правоохоронці виявили: чорнові записи; документи в електронному вигляді; мобільні телефони із доказами проведення оборудки.
У межах кримінального провадження за ч. 2 ст. 364 (зловживання владою або службовим становищем) Кримінального кодексу України вирішується питання щодо повідомлення фігурантам про підозру та обрання міри запобіжного заходу.
Наразі триває розслідування для встановлення всіх обставин правопорушення, визначення точних збитків держбюджету і притягнення винних до відповідальності.
За інформацією БЕБ, загальні орієнтовні збитки за 2022 рік, за умови недекларування доходу від згаданих експортних операцій у вигляді несплати податків, аналітики Бюро оцінюють в 5,2 млрд грн.
Як повідомляв Укрінформ, 30 грудня 2022 року Служба безпеки України ліквідувала в Києві схему вимагання від компаній-перевізників грошей за «безперешкодне» транспортування товарів до всіх країн Європейського Союзу та інших держав європейського континенту.