Компанія Nestlé інвестує 39,4 млн доларів у відкриття нового виробничого майданчика у Смолигові Волинської області.

Як передає Укрінформ, про це повідомляє Forbes.
"Nestlé інвестує $39,4 млн у відкриття нового виробничого майданчика у Смолигові Волинської області. Швейцарська компанія вирішила розширити виробництво вермішелі в Україні", - йдеться в повідомленні.
Як зазначили в Nestlé, разом із фабрикою в Торчині виробнича мережа на Волині стане європейським регіональним хабом компанії для категорії кулінарних продуктів. Компанія заявила, що в хабі буде працевлаштовано 1500 людей на виробництві, яке забезпечуватиме постачання продукції на ринок України та на інші європейські ринки.
«Це важливий крок для Nestlé, зроблений у дуже складний для країни час. Ми прагнемо створити хаб із виробництва харчових та кулінарних продуктів, забезпечуючи додаткові робочі місця й задовольняючи потреби українців і громадян інших європейських країн у високоякісних продуктах», – заявив гендиректор Nestlé в Україні та Південно-Східній Європі Алессандро Дзанеллі.
Як повідомлялось, у березні Nestle призупинила капітальні інвестиції в рф через її вторгнення в Україну.