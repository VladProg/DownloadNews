Національний банк перезапустив колегіальний орган, що здійснює оверсайт індикаторів грошового та валютного ринків.

Про це повідомляє пресслужба НБУ, передає Укрінформ.
«Із 18 серпня 2023 року почала функціонувати Рада оверсайту індикаторів грошового та валютного ринків України (ІГВР). До складу цього колегіального органу входитимуть не лише працівники центрального банку, а й зовнішні члени, яких рекомендуватиме Контактна група грошового та валютного ринків», - йдеться в повідомленні.
Наголошується, що Рада замінить Комітет оверсайту індикаторів грошового та валютного ринків України і матиме аналогічні функції та повноваження.
Завданням Ради є опрацювання та обговорення питань, пов’язаних із визначенням, розрахунком та оприлюдненням ІГВР, серед яких оцінка репрезентативності, визначення та коригування методики, нагляд за системою внутрішнього контролю, політика поводження з помилками, розгляд результатів аудиту тощо.
У Нацбанку підкреслюють, що Рада є консультативним органом. Будь-які рішення щодо ІГВР ухвалює правління НБУ.
Як повідомлялося, Національний банк із 19 серпня вносить зміни до порядку здійснення окремих операцій в іноземній валюті.