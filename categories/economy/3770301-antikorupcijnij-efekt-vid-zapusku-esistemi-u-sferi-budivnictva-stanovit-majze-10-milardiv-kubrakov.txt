Антикорупційний ефект від запуску Єдиної державної електронної системи у сфері будівництва вже становить майже 10 млрд грн.

Як повідомляє кореспондент Укрінформу, про це розповів віцепрем'єр-міністр - міністр розвитку громад, територій та інфраструктури України Олександр Кубраков під час презентації нової антикорупційої програми Мінвідновлення.
"Запущена Єдина державна електронна система у сфері будівництва (ЄДЕССБ), яка вже показала антикорупційний ефект майже в 10 млрд грн за ці роки", - сказав він.
Він додав, що через систему можна отримати 14 адмінпослуг у сфері будівництва. Загалом у системі працює 45 різних електронних кабінетів, в яких працюють понад 72 тис. користувачів. Також у системі вже розміщено понад 2,6 млн електронних документів.
За словами Кубракова, в основному системою користуються проєктувальники та архітектори.
Як повідомлялося, у квітні 2023 року на Єдиній державній електронній системі у сфері будівництва (ЄДЕССБ) та порталі data.gov.ua відновили публікацію відкритих даних щодо будівництва, оприлюднення яких призупинено минулого року через повномасштабне вторгнення Росії.
Система повноцінно запрацювала у 2021 році.