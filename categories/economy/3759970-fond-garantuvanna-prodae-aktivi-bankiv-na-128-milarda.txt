Фонд гарантування вкладів фізичних осіб цього тижня виставляє на продаж активи 9 банків на загальну суму 12,8 млрд грн.

Як передає Укрінформ, про це повідомляє пресслужба ФГВФО.
"Протягом поточного тижня (11 – 15 вересня 2023 року) запланований продаж активів 9 банків, що ліквідуються Фондом гарантування вкладів. Початкова ціна реалізації усіх лотів становить 12 784,6 млн грн", - ідеться в повідомленні.
Із них на суму 12 178,7 млн грн виставлено на продаж права вимоги за кредитами, на 591,7 млн грн – об’єкти нерухомого майна, земельні ділянки та інші основні засоби. Крім того, дебіторська заборгованість перед банками виставлена на продаж за 14,2 млн грн.
Як повідомлялось, Фонд гарантування вкладів фізичних осіб завершив продаж лота, до складу якого, зокрема, було включено ТРЦ «Магелан» у столиці. Покупець, який запропонував найвищу ставку на онлайн-аукціоні, перерахував усю суму - 620 млн грн.