Вищий антикорупційний суд наклав арешт на майно трьох колишніх посадовців, які проходять обвинуваченими у справі «Роттердам+».

Як передає Укрінформ, про це повідомив ВАКС.
Зокрема, арешт накладений на об'єкти нерухомості колишнього голови Національної комісії, що здійснює державне регулювання у сферах енергетики та комунальних послуг (НКРЕКП), а саме на розташовану у Києві квартиру загальною площею 41,3 кв. м та будинок загальною площею 243,2 кв. м у Київській області.
Також арештовані дві квартири колишнього генерального директора «ДТЕК Мережі» – одна загальною площею 81,90 кв. м, розташована у Києві, інша – площею 72,4 кв. м у Донецьку.
У колишнього гендиректора «ДТЕК Східенерго» арештовані київська квартира загальною площею 97,4 кв. м, будинок загальною площею 219,6 кв. м та дві земельні ділянки.
Ухвала набирає законної сили з моменту її проголошення й окремому оскарженню не підлягає.
Як повідомляв Укрінформ, у серпні 2019 року Національне антикорупційне бюро України оголосило ексголові НКРЕКП Дмитру Вовку та ще п’ятьом особам, причетним до запровадження так званої формули «Роттердам+», підозру у вчиненні дій, унаслідок яких споживачам електроенергії були завдані 18,87 млрд гривень збитків.
У вересні 2022 року правоохоронці завершили розслідування у справі «Роттердам+». Шістьом фігурантам справи змінили раніше оголошені підозри.
У березні 2023 року до Вищого антикорупційного суду був направлений перший епізод у справі «Роттердам+». Тоді ж САП заявила цивільний позов на 19,357 млрд грн.