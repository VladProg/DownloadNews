Комітет Верховної Ради України з питань бюджету схвалив до другого читання законопроєкт про внесення змін до Державного бюджету України на 2023 рік, який збільшує видатки бюджету на 317 млрд грн.

Про це у Фейсбуці повідомила голова комітету Роксолана Підласа, передає Укрінформ.
«Комітет рекомендував до другого читання законопроєкт №10038 про зміни в бюджет-2023. Нагадаю, що законопроєктом пропонується збільшити видатки цьогорічного бюджету на 317 млрд грн, з яких майже 303 млрд грн пропонується спрямувати на потреби оборони», - йдеться в повідомленні.
За словами депутата, при підготовці документа комітет опрацював 1 032 поправки, з яких 10 були враховані частково або повністю.
Зокрема, до другого читання комітет рекомендує скоротити обсяг збільшення видатків для Бюро економічної безпеки на 95,2 млн грн – із раніше передбачених 315,4 млн грн до 220 млн грн. Зекономлені кошти пропонується спрямувати на соціальний захист громадян, які потрапили у складні життєві обставини, та окремі інші програми, які мають невідкладні потреби до кінця бюджетного періоду.
Також народні депутати рекомендують передбачити видатки для формування статутного капіталу ДП «Агенція закупівель у сфері оборони» у сумі 27 млн грн, скоригувавши на цю суму видатки Міноборони.
Підтримав бюджетний комітет і пропозицію щодо виділення додаткових 3 млн грн на забезпечення централізованим водопостачанням громад у Миколаївський області.
Також рекомендується зберегти на кінець 2023 року на рахунках місцевих бюджетів залишки коштів із субвенції, яка надана з кредиту Європейського інвестиційного банку.
«Це гроші направлені з державного бюджету місцевим бюджетам на будівництво, модернізацію, ремонт об'єктів будівництва соціальної та гуманітарної сфери, а також ЖКГ, що мають вплив на життя громадян», - додала голова комітету.
Як повідомлялося, Кабінет Міністрів 12 вересня схвалив проєкт закону “Про внесення змін до Закону України “Про Державний бюджет України на 2023 рік” щодо фінансового забезпечення сектору безпеки і оборони та вирішення першочергових питань”.