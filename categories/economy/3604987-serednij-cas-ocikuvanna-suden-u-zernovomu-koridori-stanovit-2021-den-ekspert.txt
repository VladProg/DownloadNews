Судна для проходу через протоку Босфор почали накопичуватися ще з 18 вересня; нині середній строк очікування інспекції Спільного координаційного центру становить 20-21 день.

Про це повідомив Андрій Клименко, керівник моніторингової групи Інституту чорноморських стратегічних досліджень, під час брифінгу «Проблемна ситуація, яка виникла з експортом українського збіжжя», організованого Медіацентром Україна – Укрінформ.
«Ситуація з накопиченням у Мармуровому морі суден з зерном, що вийшли з портів України, почалася не вчора. Час очікування суден на інспекційну перевірку почав збільшуватися з 18 вересня. До того середній час очікування складав до 50 годин. Наразі фіксують і до 500 годин очікування», - повідомив Клименко.
На його думку, вже у вересні представникам рф в Спільному координаційному центрі «було дано команду не поспішати, тягнути час і навмисно створювати накопичення суден».
Наразі ситуація складається так, що окремі кораблі очікують на перевірку до 20 днів.
Так, рекордсменами з очікування є Patronus (528 години, або 22 доби), Blue One (496 години, або 20,6 доби) Lady Ayana (483 години, або 20,2 доби).
Проте сьогодні є підстави говорити про певне покращення ситуації. Тиждень тому, 24 жовтня, Спільний координаційний центр зміг умовити рф збільшити кількість інспекційних груп до 5 на день.
«Для розуміння ситуації: одна така група здатна опрацювати не більше 4-5 суден на день», - зазначив Клименко.
Сьогодні, наголосив експерт, секретаріат Спільного координаційного центру повідомив про створення 1 листопада 10 додаткових інспекційних груп з перевірки суден у Босфорській протоці.
Як повідомлялося, у Стамбулі 22 липня на пропозицію Організації Об’єднаних Націй Україна, Туреччина та генеральний секретар ООН Антоніу Гуттереш підписали Ініціативу про безпечне транспортування зерна та продуктів харчування з портів "Одеса", "Чорноморськ" та "Південний".
Перше судно з українським продовольством вийшло з порту Одеси 1 серпня.
За даними Міністерства інфраструктури на 28 жовтня, з моменту виходу першого судна з українським продовольством експортовано 9,1 млн тонн агропродукції. Загалом з українських портів вийшли 403 судна з продовольством для країн Азії, Європи та Африки.
росія 29 жовтня заявила про вихід із Чорноморської зернової ініціативи, скориставшись як приводом для такого рішення атакою дронів на Севастопольську бухту, під час якої були пошкоджені воєнні кораблі чорноморського флоту рф.
Представники від рф продовжують роботу в Спільному координаційному центрі в Стамбулі. Вихід суден з України не здійснюється, але будуть проводитися перевірки тих суден, які з українських портів дійшли до берегів Туреччини й очікують перевірки біля Стамбула.