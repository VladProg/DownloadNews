Національна комісія, що здійснює державне регулювання у сферах енергетики та комунальних послуг (НКРЕКП), погодила проєкт пропозицій зі збільшення потужності газотранспортної системи у точці входу на міждержавному з’єднанні з Польщею.

Як передає Укрінформ, про це повідомляє пресслужба НКРЕКП.
«Цей проєкт було розроблено за результатами проведених ТОВ «Оператор газотранспортної системи» та Gaz-System S.A. (оператором ГТС Польщі) оцінки ринкового попиту на потужність газотранспортної системи на кордоні з Польщею та етапу проєктування із збільшення такої потужності на 3,87 млн кВт-год/год», - ідеться у повідомленні.
Зазначається, що спільний аукціон розподілу нової (збільшеної) потужності заплановано на початок липня 2023 року.
Якщо замовники послуг транспортування візьмуть участь в аукціоні, а економічне тестування проєкту буде успішним, ОГТСУ та Gaz-System S.A. вживатимуть заходів з реконструкції потужності газотранспортних систем.
У такому разі введення в експлуатацію збільшеної потужності у точці входу на міждержавному з’єднанні з Польщею очікується у другій половині 2030 року.
Як повідомлялося, 16 березня 2023 року Оператор ГТС України та польський оператор Gaz-System S.A. підписали Меморандум про співпрацю щодо вдосконалення міждержавного трубопровідного сполучення між Польщею та Україною.