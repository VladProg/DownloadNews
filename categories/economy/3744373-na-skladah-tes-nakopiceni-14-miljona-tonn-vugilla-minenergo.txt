На складах теплоелектростанцій та теплоелектроцентралей накопичено 1,4 мільйона тонн вугілля.

Про це заявив перший заступник міністра енергетики Юрій Власенко на засіданні Комітету Верховної Ради з питань енергетики та житлово-комунальних послуг, повідомляє кореспондент Укрінформу.
"Станом на сьогодні на складах теплових електростанцій і централей (накопичено вугілля - ред.) 1,4 млн тонн. Однак через позапланове збільшення інтенсивності роботи теплової генерації, виросло споживання вугілля ТЕС", - сказав Власенко.
У серпні Міністерство працюватиме з тепловими електростанціями щодо заміни вугілля мазутом, що дозволить заощадити додаткові обсяги вугілля і протягом кількох тижнів вийти на планові показники накопичення.
Власенко також повідомив, що видобуток вугілля державними шахтами цьогоріч знизився порівняно з минулим роком. Це пов'язано із тим, що 10 шахт перебувають на тимчасово окупованих територіях.
Крім того, заступник міністра наголосив, що ремонтна кампанія на електростанціях проходить із дотриманням графіка.
Як повідомлялося, до початку опалювального сезону теплова генерація повинна накопичити на складах 1,8 млн тонн вугілля.