Україна у 2022 році експортувала понад 50 млн т зернових й олійних культур та продуктів їх переробки.

Про це розповів перший заступник міністра агарарної політики та продовольства Тарас Висоцький, передає Укрінформ з посиланням на пресслужбу міністерства.
Він зазначив, що такий показник експорту є хорошим результатом, враховуючи те, що майже весь рік в Україні тривала війна. За словами Висоцького, 2022 рік за експортними показниками був одним із найкращих за останні роки.
«Україна залишається одним із головних гравців на аграрному міжнародному ринку, і однозначно стан виробництва та перспективи експорту с/г продукції з України впливають на міжнародні ціни. Наразі вони залишаються високими, в тому числі через продовження війни, тож перспективи до їх зниження поки що не помітні», - наголосив заступник міністра.
На його думку, якщо Україна не зможе повноцінно повернути свої посівні площі та наростити обсяги виробництва довоєнного періоду, ситуація в ціновій політиці у світі на краще не зміниться.
Як повідомляв Укрінформ, за даними Мінагрополітики, Україна з 24 лютого по 31 грудня 2022 року експортувала майже 39 млн т зернових й олійних культур та продуктів їх переробки.