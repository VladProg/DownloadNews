Банківська система має стати джерелом для фінансування потреб економіки і містком для залучення приватного капіталу в країну.

Як передає Укрінформ, про це на своїй сторінці у Фейсбуці повідомив голова Національного банку Андрій Пишний, за підсумками зустрічі з колегами з Європейської комісії на чолі з Гертом Яном Коопманом, генеральним директором з питань сусідства та переговорів щодо розширення (DG NEAR), та Представництва ЄС в Україні.

"Ми бачимо, як наша робота додає оптимізму банківському сектору, який, серед іншого, уже демонструє інтерес до відновлення кредитування. Саме банківська система має стати і джерелом для фінансування потреб економіки і, сподіваюся, містком для залучення приватного капіталу в країну", - сказав Пишний.
Він зазначив, що стосовно створення умов для припливу інвестицій маємо окреме завдання – наразі з урядом та експертами міжнародних фінансових організацій працюємо над розробкою операційної моделі страхування військово-політичних ризиків.
Зазначається, що тема роботи НБУ над посиленням санкцій проти рф також прозвучала під час зустрічі. Для центробанків – це новий напрям, але для НБУ – тепер невід’ємний.
"Ми маємо чіткі цілі – добитися, щоб міжнародні фінансові установи залишили ринок рф, щоб жодні спроби росії обійти санкції чи налагодити альтернативні фінансові альянси – от як з Іраном, не мали успіху. Окреме питання – застосування персональних санкцій ЄС проти високопосадовців фінансового сектору росії, зокрема голови російського цб. Моє прохання до колег – приділити цьому увагу", - зауважив Пишний.
Як повідомлялось, банки очікують на зростання корпоративного кредитного портфеля без погіршення його якості.