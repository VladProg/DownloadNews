Росіяни на Запорізькій АЕС призначають на керівні посади недосвідчених та некомпетентних працівників.

Як передає Укрінформ, про це повідомляє НАЕК «Енергоатом» у Телеграмі.
«Російські окупанти на Запорізькій АЕС довіряють керування найбільшим атомним об’єктом Європи недосвідченим спеціалістам з РФ, які зовсім не мають необхідних знань та навичок. Кваліфікований український персонал ЗАЕС, який роками забезпечував роботу станції, продовжує піддаватися тиску, залякуванням і шантажу з боку російських ядерних терористів», – йдеться у повідомленні.
Зазначається, що зрадники призначають на керівні оперативні посади, для яких необхідна відповідна ліцензія, молодих росіян. Так, начальником зміни одного з енергоблоків призначено працівника Балаковської АЕС (РФ), який має досвід роботи лише сім місяців. Тоді як ця посада потребує наявності значно більшого досвіду, адже передбачає оперативне управління реактором.
«Такими діями окупанти вчергове наражають світ на небезпеку. Через некомпетентність та недосвідченість завезеного російського персоналу загроза безпечній експлуатації Запорізької АЕС лише зростає. А отже – необхідно якнайшвидше повернути контроль над станцією її законному оператору – Енергоатому», – додали в компанії.
Як повідомлялося, присутні на Запорізькій АЕС експерти Міжнародного агентства з атомної енергії (МАГАТЕ) запросили в російської окупаційної адміністрації доступ до дахів третього та четвертого енергоблоків з метою перевірки інформації про наявність вибухових пристроїв там.
Фото: bbc.com