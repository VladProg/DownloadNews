В Україні попри виведення трьох енергоблоків на теплоелектростанціях в аварійний ремонт та одного - у плановий вистачає виробленої електроенергії для покриття потреб споживачів.

Як передає Укрінформ, про це повідомляє пресслужба НЕК "Укренерго" у Фейсбуці.
"Три блоки на теплових електростанціях були зупинені для аварійного ремонту, один - для планового. Попри це електроенергії, виробленої українськими електростанціями, достатньо для забезпечення потреб всіх побутових та юридичних споживачів. «Укренерго» не бачить підстав для обмежень в енергосистемі, якщо не буде нових обстрілів", - йдеться у повідомленні.
Зазначається, що 18 жовтня максимум споживання електроенергії перевищив показник 17 жовтня на 0,7%.
Зазначається, що у четвер імпорт електроенергії здійснюється зі Словаччини та Молдови загальним обсягом 522 МВт-год. Експорт здійснюється до Словаччини та Молдови у нічні години із загальним обсягом 1 090 МВт-год.
Як повідомлялося, енергетики завершили відновлювальні роботи та відновили газопостачання усіх споживачів у Харківській області, які залишилися без газу після ударів росіян по газорозподільній системі (ГРС).