Прем’єр-міністр Денис Шмигаль обговорив із представниками профільних відомств розширення пропускної здатності західного кордону.

Про це повідомляється на Телеграм-каналі глави уряду, передає Укрінформ.
"Працюємо над розширенням пропускної здатності західного кордону. На нараді з Мінінфраструктури, Державним агентством відновлення та Державною митною службою обговорили наступні кроки для покращення логістики. Дав завдання митниці разом з Мінінфраструктури затвердити комплекс заходів і подати стратегію розбудови нових пунктів пропуску на західному кордоні", - зазначив Шмигаль.

За його словами, розглядається також модернізація наявних пунктів разом із під'їзними шляхами.
"Це сприятиме не лише пришвидшенню перетину кордону, а й подальшій інтеграції України в ЄС, збільшенню товарообігу з країнами Європи та відновленню економіки", - заявив Прем'єр-міністр.

Як повідомлялося, Прем'єр-міністр України раніше наголошував, що для пропускної здатності західного кордону вибудовуватиметься нова логістична система.
Фото: Денис Шмигаль, Телеграм