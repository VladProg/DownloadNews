В уряді розраховують на зростання економіки у 2023 році на 4,6%. Прогноз базується на військовому сценарії, за якого активна фаза бойових дій триває шість місяців.

Про це повідомила перший віцепрем’єр-міністр – міністр економіки Юлія Свириденко під час бізнес-форуму «Діалог громадянського суспільства, бізнесу та влади: виклики воєнного часу», передає кореспондент Укрінформу.
«Наша тактична ціль – повернутись економіку на довоєнний рівень, а далі – здійснити той необхідний стрибок, який можна охарактеризувати як «економічне диво». Ми розраховуємо, що в наступному році українська економіка може і буде зростати на рівні 4,6%. Це той розвиток подій, який закладений в основу державного бюджету та базується, в першу чергу, на військовому сценарії, де передбачається активна фаза введення бойових дій протягом шести місяців», - зазначила міністр.
За її словами, наразі уряд вже визначив чотири ключові напрямки докладання сил. Насамперед ідеться про military-tech, сільське господарство, металургійну промисловість та IT-сектор.
Свириденко уточнила, що також робитиметься фокус на глибинній переробці. Зокрема, нині уряд впроваджує гранти для переробних підприємств в різних секторах на умовах співфінансування: 20% – бізнес, 80% – держава.
«Після заблокування морських портів ми зрозуміли, що наразі необхідно знаходити стимули для переробки тієї чи іншої продукції. Тобто, фізично зменшити обсяги, але не втратити експортну виручку. В нас має бути акцент на глибокій переробці», - додала очільниця Мінекономіки.
Як повідомлялось, на думку міністра аграрної політики та продовольства України Миколи Сольського, для розвитку переробки сільгосппродукції в Україні найголовніше – відкриття ринків на постійній основі та дешеве фінансування сільгосптоваровиробників. Ці дві базові речі спровокують масовий рух підприємців у переробку.