У грудні відсоток заблокованих податкових накладних значно знизився, невдовзі ж проблема невмотивованого блокування документів взагалі зникне.

У цьому запевнив в інтерв’ю Укрінформу голова комітету ВР з питань фінансів, податкової та митної політики, секретар Національної ради відновлення Данило Гетманцев.
Він визнав, що через внесення урядом змін до процедури зупинення реєстрації податкових накладних випадки блокування документів в Єдиному реєстрі у листопаді почастішали вдвічі. Що додало проблем бізнесу.
“Коли бізнес почав обурюватися, ми долучилися до вирішення цього питання і знайшли декілька “больових точок”, усунення яких має поліпшити ситуацію. Провівши декілька десятків зустрічей за участю бізнесу, Мінфіну, Податкової, фінансового комітету ВР, дійшли висновків про необхідність внесення нових змін до урядової постанови №1165, яка регулює блокування податкових накладних. Минулої п’ятниці такі зміни ухвалено”, - розповів Гетманцев.
Поміж нововведень - зобов’язання Податкової мотивувати рішення про віднесення платників до категорії “ризикових” або відмову в розблокуванні податкових накладних не просто посиланням на норму закону, а з роз’ясненнями, описом конкретних обставин, що стали підставою для блокування. Також вирішили, що податкові накладні на суму до 5 тис. грн взагалі не блокуватимуть.
Голова фінансового комітету парламенту пообіцяв нові рішення, які допоможуть повністю розв’язати проблему необґрунтованого зупинення реєстрації накладних.
“Ситуація з накладними почала поліпшуватися ще до внесення урядом згаданих змін. Адже Податкова якісно працює із платниками податків, навіть із власної ініціативи телефонуючи їм та консультуючи тих, чиї накладні були заблоковані, як виправити ситуацію. Люди вносять зміни, деталізують, подають розрахунки й таблиці. Тож відсоток заблокованих документів у грудні знизився", зауважив гетманцев.
Він переконаний, що надалі, у зв’язку з ухваленням змін до процедури блокування накладних, відсоток заблокованих документів знизиться ще більше.
Як повідомлялося, після набрання чинності оновленим Порядком зупинення реєстрації податкової накладної/розрахунку коригування підприємці почали масово скаржитися на безпідставне блокування податківцями реєстрації ПДВ-документації в Єдиному реєстрі податкових накладних. Накладні блокували при виявленні лише одного з критеріїв ризиковості, а не трьох, як раніше. Що фактично зупиняло розрахунки між контрагентами та унеможливлювало відшкодування ПДВ. Через це, за даними Спілки українських підприємців, ДПС безпідставно заблокувала понад 2 млн накладних. СУП та інші бізнес-об’єднання й асоціації звернулися по допомогу до Президента України.