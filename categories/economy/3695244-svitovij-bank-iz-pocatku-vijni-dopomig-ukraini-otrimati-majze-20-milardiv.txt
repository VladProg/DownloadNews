Із початку повномасштабного російського вторгнення Світовий банк зміг мобілізувати міжнародних партнерів та допоміг отримати Україні майже 20 млрд дол. США.

Про це голова Національного банку Андрій Пишний повідомив у Фейсбуці, передає Укрінформ.
"На спільній зустрічі з Прем’єр-міністром України Денисом Шмигалем і керівництвом Світового банку – президентом Девідом Мелпасом та керівним директором Анною Б’єрде, було оголошено про виділення нашій країні додаткових 200 млн доларів США на відновлення енергетики. За рік від початку воєнного вторгнення росії Світовий банк вже зміг мобілізувати міжнародних партнерів та допоміг отримати Україні майже 20 млрд дол. США. Це найбільший внесок серед донорів", - йдеться в повідомленні.

Пишний наголосив, що Україна й надалі розраховує на збереження провідної ролі Світового банку в координації залучення міжнародної фінансової підтримки та реалізації проєктів, що допоможуть відбудові України.
"Зокрема під час зустрічі обговорили такий важливий напрям роботи як побудова комплексної системи страхування воєнно-політичних ризиків. Система необхідна вже зараз, аби формувати передумови для відновлення економіки та залучення інвестицій. Національний банк активно залучений у цей процес, вже маємо концепцію системи й працюємо з міжнародними експертами над її удосконаленням", - зауважив Пишний.

Як повідомляв Укрінформ, раніше Група Світового банку оголосила про додаткове грантове фінансування для України на суму $2,5 мільярда.
Фото: Андрій Пишний, Фейсбук