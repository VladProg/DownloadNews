ДБР заблокувало роботу українського концерну екснардепа, який продовжив забезпечувати російський ВПК навіть після повномасштабного вторгнення.

Про це повідомляє Укрінформ зх посиланням на пресслужбу Державного бюро розслідувань.
"Встановлено, що промислово-інноваційна група компаній родини колишнього народного депутата України з 2014 року забезпечувала держпідприємства рф високоефективним та енергозберігаючим обладнанням, необхідним для сталого функціонування нафтогазовидобувних, гірничих, металургійних, хімічних, вугільних, транспортних підприємств. Примітно, що серед них були структури оборонно-промислового комплексу країни-агресора", – йдеться у повідомленні.






ДБР заблокувало роботу концерну, що вивозив продукцію для російського ВПК/Фото: dbr.gov.ua























































Як зазначається, концерн займав друге місце у поставках продукції для російських компаній, експортуючи 95% виробленої в Україні продукції.
Після повномасштабного вторгнення російської федерації власники продовжили співпрацю з агресором, налагодивши постачання через підконтрольні іноземні та російські фірми-прокладки. Саме ці компанії відправляли «замовлення» українському виробнику нібито для потреб третьої сторони з країни-посередника.

З 24 лютого 2022 року за цією схемою до рф поставлено комплектуючих щонайменше на 190 млн грн.
Проте, після одержання стратегічної продукції, «посередники» переправляли її до росії.

Як зазначили у ДБР, зупинено постачання російським виробникам:
- зброї та боєприпасів (АТ «БПТ «Сибприбормаш», рф, Алтайський край, м. Бійськ);
- вертольотів, літаків та інших літальних апаратів (АТ «Смоленський авіаційний завод», рф, м. Смоленськ);
- космічних апаратів (АТ «Міаський машибудівний завод», рф, Челябинська обл., м. Міас);
- підприємств критичної інфраструктури російської федерації (АТ «Федеральна пасажирська компанія», м. Москва; ФБУ «Адміністрація Волго-Балт», м. Санкт-Петербург; ПАТ «Сахаліненерго», м. Южно-Сахалінськ, АТ «Кузбассенерго» та ін.).
У ході проведення слідчих дій на виробництві та в офісах концерну ДБР вилучило чорнову бухгалтерію, паспорти, печатки та штампи, інші матеріали, що підтверджують протиправну діяльність.
Серед іншого в одного з керівників заводу та його дружини знайшли паспорти громадян рф.
Також правоохоронці виявили листування фігурантів у «месенджерах» з виправданням російської агресії на кшталт «бедные русские, их довели и вынудили», «Украину до конца 2023 заберет рф» тощо.
ДБР арештувало майно концерну, у тому числі два заводи в Сумах та Полтаві, а також ТРЦ в Сумах, низку квартир у Києві, елітні авто. Загальна вартість вже знайденого становить понад один млрд грн.
Крім того, ініційовано арешт корпоративних прав та коштів на рахунках.
ДБР перевіряє зв’язки бенефіціарів концерну з високопосадовцями вищих ешелонів влади України, які забезпечували відшкодування ПДВ.
Проводяться заходи з виявлення необґрунтованих активів у держслужбовців.
Готуються підозри за ст. 111-1 (колабораційна діяльність) Кримінального кодексу.