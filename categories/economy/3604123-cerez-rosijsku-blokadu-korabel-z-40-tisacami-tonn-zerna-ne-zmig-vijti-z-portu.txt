Судно Ikaria Angel з 40 тисячами тонн зерна на борту, що призначалося для Ефіопії, не змогло вийти в неділю з українського порту через блокаду, яку відновила росія після виходу із «зернової угоди».

Про це повідомляє Укрінформ із посиланням на заяву міністра інфраструктури України Олександра Кубракова у Твіттері.
Кубраков, зокрема, зазначив, що судно, яке мало доставити 40 тисяч тонн зерна в Ефіопію в рамках Всесвітньої продовольчої програми ООН, не змогло вийти з українського порту в неділю, 30 жовтня.

«Ці продукти були призначені для ефіопів, які перебувають на межі голоду. Але через блокування «зернового коридору» росією експорт неможливий», - додав він.
Як повідомляв Укрінформ, у суботу росія заявила про вихід із Чорноморської зернової ініціативи, аргументувавши цей крок атакою дронів на Севастопольську бухту, під час якої були пошкоджені кораблі чорноморського флоту рф.
Фото: Олександр Кубраков / Твіттер