До запровадження обмежень Польща погодила до перевезення понад 3 тис. вагонів та 4 контейнерні транзитні поїзди з українською агропродукцією, які має прийняти.

Як передає Укрінформ, про це повідомляє пресслужба АТ «Укрзалізниця».
За інформацією УЗ, від польських залізничних операторів PKP Cargo та PKP LHS надійшли листи щодо заборони перевезень низки вантажів на їхню адресу. У зв’язку з цим товариство було вимушене з 17 квітня запровадити дзеркальні обмежувальні конвенції.
Зокрема, у напрямку Польщі залізницею тимчасово не перевозитимуться зернові вантажі, цукор, сухий корм, насіння, хміль, льон, овочі, фрукти, вина, яловичина, молоко та молокопродукти, свинина, яйця, курятина, продукти бджільництва тощо.
«До запровадження зазначених конвенцій у напрямку Польщі з території України було завантажено та відправлено 3 103 вантажні вагони та 4 контейнерні транзитні поїзди із зерном, олією, крупами та ін. Зазначені відправки були погоджені до перевезення та мають бути прийняті польською стороною», - йдеться в повідомленні.
В УЗ також наголосили, що станом на 18 квітня не отримували офіційних листів від інших країн щодо заборони перевезення залізницею вантажів на їхню адресу. У разі надходження таких листів будуть застосовані аналогічні конвенції.
Як повідомлялося, 15 квітня набуло чинності розпорядження міністра розвитку і технологій Польщі про заборону ввезення до РП сільськогосподарських продуктів з України. Документ запроваджує заборону до 30 червня на ввезення широкого переліку українських продуктів. Транзит українських сільськогосподарських товарів територією Польщі буде розблоковано у ніч із четверга, 20 квітня, на пʼятницю, 21 квітня. Проте заборона на ввезення української сільськогосподарської продукції на польський ринок залишається в силі.