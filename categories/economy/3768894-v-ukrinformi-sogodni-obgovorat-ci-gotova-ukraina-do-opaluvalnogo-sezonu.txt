У понеділок, 2 жовтня, о 19:00 на Ютуб-каналі Ukrinform TV вийде чергова програма "Укрінформ: Вечірній стрім", темою якої буде "Зима близько. Як Україна пройде опалювальний сезон".

Протягом минулого опалювального сезону росіяни випустили понад 1200 ракет і дронів по ключових енергетичних об'єктах. Понад 250 із них влучили в ціль і пошкодили 43% магістральних мереж. За даними Міністерства енергетики, у підземні сховища газу закачано 14,7 млрд кубометрів газу. Наразі в Україні здійснюється і експорт, і імпорт електроенергії.
Міністр енергетики Герман Галущенко заявляв, що через спекотне літо запаси вугілля на складах дещо впали. Проте Україна мала поповнити запаси вугілля за рахунок імпорту. За словами Галущенка, українська енергетична система повністю готова до проходження осінньо-зимового періоду.
У серпні глава НКРЕКП Костянтин Ущаповський говорив, що обсяг відновлювальних робіт на ТЕЦ і ТЕС після ударів РФ становить менше 2% від обсягу пошкоджень. Водночас нині Росія знову почала обстрілювати об’єкти енергетичної інфраструктури. Треба очікувати продовження атак на об'єкти паливно-енергетичного сектору, особливо напередодні опалювального сезону.
Учасники програми – доктор наук, експерт з енергетики Геннадій Рябцев та радник Прем'єр-міністра, член Наглядової ради НЕК "Укренерго" Юрій Бойко.
У програмі обговорюватимуть: до чого готуватися українцям цієї зими, чи будуть блекаути та відключення світла за графіками, в яких регіонах буде найтяжче, як Україна планує захищати свої енергетичні об’єкти, чи треба відмовлятися від традиційних газу та вугілля та переходити на "зелену" енергетику.
Ведучий – журналіст Василь Самохвалов.
"Укрінформ: вечірній стрім" виходить в ефір щопонеділка та щочетверга на Ютуб-каналі Ukrinform TV. Це програма, де провідні експерти країни обговорюють актуальні події України та світу.