Обстрілюючи портову інфраструктуру України та знищуючи термінали із зерном, РФ свідомо намагається приректи найуразливіші країни світу на голод, і на це має бути рішуча відповідь міжнародної спільноти.

Про це заявив високий представник ЄС Жозеп Боррель на пресконференції за підсумками засідання Ради міністрів ЄС, повідомляє кореспондент Укрінформу.
«Ви знаєте, що Росія вийшла з Чорноморської зернової ініціативи, і світ знову постає перед штучно створеною проблемою продовольчої безпеки. Путін використовує голод як зброю навіть проти людей у тих країнах, які все ще вагаються у засудженні розв'язаного ним злочинного кровопролиття в Україні», - сказав Боррель.
Він наголосив, що саме Росія блокує й обстрілює українські морські порти та перешкоджає свободі судноплавства у Чорному морі, а відтепер ще й погрожує вважати «військовими» всі судна в регіоні.
«Росія незаконно блокує експорт українського зерна. Вона нищить українські поля та розкрадає українську сільськогосподарську продукцію. Всупереч власним заявам Росія отримує добрий прибуток від експорту зерна і матиме навіть більшу вигоду зараз, коли ціни знову зростуть, після того, як вона вбила (Чорноморську зернову – ред.) угоду та зруйнувала склади в українських портах. Ми переконані, що міжнародна спільнота має рішуче відповісти на цю навмисну спробу Путіна заморити голодом населення світу з метою отримати більше грошей або щоб продовжувати свою злочинну війну», - наголосив високий представник ЄС.
Жозеп Боррель також повідомив, що сьогодні міністри закордонних справ країн ЄС підтвердили Дмитрові Кулебі рішучу підтримку нашої країни у правомірному захисті проти російського агресора, який продовжує вчиняти звірства проти мирного населення, а також, атакуючи порти, наражає на загрозу голоду найуразливіші верстви в усьому світі.
Як повідомлялося, у Брюсселі відбулася Рада міністрів закордонних справ країн ЄС, одним із ключових питань якої стала ситуація в Україні та допомога Києву. У зустрічі в режимі телеконференції взяв участь Дмитро Кулеба.