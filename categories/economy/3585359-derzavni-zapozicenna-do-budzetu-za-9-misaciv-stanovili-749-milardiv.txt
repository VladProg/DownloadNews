Державні запозичення до загального фонду державного бюджету за січень-вересень 2022 року становили 749 млрд грн.

Про це повідомляє пресслужба Міністерства фінансів, передає Укрінформ.
"Фактичні державні запозичення до загального фонду державного бюджету за січень-вересень 2022 року становили 749 млрд грн або 87% від запланованих на цей період", - йдеться в повідомленні.
Від розміщення ОВДП на фінансування державного бюджету залучено 475,6 млрд грн, у тому числі в іноземній валюті 49,7 млрд грн (1131,4 млн дол. США та 473 млн євро). При цьому, за рахунок випуску військових ОВДП залучено 443,3 млрд грн, в тому числі шляхом придбання у власність Національним банком України – 315 млрд грн. Із зовнішніх джерел залучено 273,5 млрд грн.
При цьому, платежі з погашення державного боргу за січень-вересень 2022 року становили 304,6 млрд грн (89,9% плану), платежі з обслуговування – 106,1 млрд грн (80,8% плану).
Як повідомляв Укрінформ, фактичні державні запозичення до загального фонду державного бюджету в 2021 році становили 602,8 млрд грн.
Фото: НБУ