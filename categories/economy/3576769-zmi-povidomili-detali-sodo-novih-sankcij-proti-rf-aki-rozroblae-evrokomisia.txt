Європейська комісія починає консультації з представниками країн ЄС щодо нового пакета санкцій упродовж кількох найближчих днів.

Про це Politico повідомили чотири дипломати ЄС, передає Укрінформ.
Видання зазначає, що ЄК наразі готує нові обмеження та обговорить пропозиції з послами ЄС вже 23 вересня.
Дипломати очікують на обговорення плану щодо обмеження цін на російську нафту, який зараз розглядають у G7. США чинять тиск на ЄС, щоб досягти прогресу в обмеженні цін на нафту до того, як у грудні набуде чинності заборона ЄС на імпорт російської нафти.
Також серед потенційних заходів, які можуть розглядати, — додаткові списки фізичних осіб, заборона на імпорт російських алмазів та інших предметів розкоші.
Як повідомлялося, напередодні високий представник ЄС Жозеп Боррель поширив заяву із засудженням оголошених росією «референдумів» на тимчасово захоплених територіях України та визнав їх правову нікчемність. Водночас у цій заяві йдеться, що ЄС зважує на нові обмежувальні заходи проти рф у зв’язку із продовженням війни проти України.