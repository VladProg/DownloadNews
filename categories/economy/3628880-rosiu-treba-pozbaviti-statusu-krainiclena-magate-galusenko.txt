Україна вимагає позбавити російську федерацію статусу країни-члена Міжнародного агентства з атомної енергії.

Про це заявив міністр енергетики України Герман Галущенко в ефірі телемарафону “Єдині новини”, передає Укрінформ із посиланням на Міненерго.
«Ми впевнені, що росію треба позбавляти членства у цій організації…російська війна в Україні змінила все, що існувало досі в системах безпеки, у тому числі і в ядерній галузі. Ми не можемо за нинішніх обставин керуватися старими моделями, маємо приймати нові і швидкі рішення», - наголосив Галущенко.
Міністр переконаний , що хоч СРСР і був одним із засновників МАГАТЕ, а росія стала правонаступницею Радянського Союзу, роль і місце в цій організації країни, яка вчиняє акти ядерного тероризму, мають бути переглянуті.
Зазначається, що окупація росіянами найбільшої в Європі атомної електростанції – української ЗАЕС, а також розміщення на її території озброєних людей, важкої техніки та вибухівки – цілковите порушення правил ядерної безпеки. Це найбільша втрата української енергосистеми за час війни, адже на станції знаходяться 6 енергоблоків, які ще в лютому видавали в енергосистему України більше 6 тис. МВт електроенергії.
Як повідомлялося, російські війська захопили ЗАЕС 4 березня. Загарбники розміщують на її майданчику військову техніку та боєприпаси, постійно обстрілюють як прилеглу територію, так і саму станцію, руйнуючи лінії електропередач і спричиняючи відключення зовнішнього живлення. Причому в цих обстрілах ворог звинувачує ЗСУ.
29 листопада міністр закордонних справ Дмитро Кулеба під час зустрічі з генеральним директором МАГАТЕ в Бухаресті заявив, що для відновлення ядерної безпеки росія повинна вийти із Запорізької АЕС.