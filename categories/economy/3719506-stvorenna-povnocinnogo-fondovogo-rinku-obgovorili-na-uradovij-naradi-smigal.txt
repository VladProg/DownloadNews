Прем’єр-міністр Денис Шмигаль на нараді з представниками Мінекономіки та Нацкомісії з цінних паперів і фондового ринку обговорив питання створення в Україні повноцінного фондового ринку.

Як передає Укрінформ, про це глава уряду написав у Телеграмі.
«Працюємо також над впровадженням обов'язкової накопичувальної пенсії. Невід'ємною складовою цієї реформи є створення в Україні повноцінного ринку капіталу», - зазначив Шмигаль.
За його словами, вже є підписаний меморандум із Американською торговою палатою та USAID. Необхідно переходити до практичних кроків — створення інфраструктури фондового ринку. «Залучення до цього проєкту міжнародних партнерів допоможе впровадити найкращий досвід і практики» - переконаний Прем’єр-міністр.
Шмигаль підкреслив, що війна не повинна ставати на заваді розвитку та інноваціям. Влада продовжує реалізацію реформ задля сучасної та квітучої України.
Як повідомлялося, Фондовий ринок (ринок цінних паперів) – частина ринку капіталів, де здійснюються емісія, купівля і продаж цінних паперів. На переконання експертів, це – один з найреальніших та найпростіших механізмів залучення внутрішніх і зовнішніх інвестицій в реальний сектор економіки.
За словами Дениса Шмигаля, одним із ключових завдань Національної економічної стратегії до 2030 року є покращення інвестиційної привабливості України. Без чого сподіватися на стрімкий розвиток економіки – марна справа.
Фото: Денис Шмигаль/Телеграм