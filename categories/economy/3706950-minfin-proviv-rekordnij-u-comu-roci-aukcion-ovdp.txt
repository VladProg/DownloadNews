Міністерство фінансів 9 травня розмістило облігації внутрішньої державної позики (ОВДП) на суму близько 28,5 млрд грн в еквіваленті, що є рекордною сумою цього року.

Про це повідомила пресслужба Міністерства фінансів України у Телеграмі, передає Укрінформ.
"Інвестиції у військові облігації – це набої української економіки та допомога нашим захисникам. Гроші інвесторів підтримують Збройні Сили України та забезпечують наших військових найнеобхіднішим: зброєю, набоями, технікою, харчуванням та медикаментами", - підкреслюється у повідомленні.

У Мінфіні закликали громадян активно долучатися до фінансування потреб армії шляхом купівлі ОВДП.
Як повідомлялося, станом на 1 травня 2023 року уряд залучив від продажу облігацій внутрішньої державної позики (ОВДП) на аукціонах майже 429 млрд грн в еквіваленті.