Уряд запускає на 16 пунктах пропуску в західному напрямку електронну систему перетину кордону єЧерга, що була успішно протестована на двох пунктах пропуску.

Про це Прем'єр-міністр України Денис Шмигаль сказав на засіданні уряду, передає Укрінформ.
«На 16 пунктах пропуску в західному напрямку ми запускаємо електронну систему єЧерга. З кінця минулого року вона була успішно апробована на двох пунктах пропуску. Тепер єЧерга стане доступною для усіх водіїв вантажного транспорту, які перетинають кордон», - сказав Шмигаль.

Відео: телеграм-канал Премʼєр-міністра України
За його словами, після реєстрації через застосунок користувач отримає повідомлення про свій статус у черзі, її просування, час заїзду до пункту пропуску.
«Переваги єЧерги для українців: простий алгоритм дій, мінімум зусиль з боку користувача, колосальна економія часу. Переваги для бізнесу: зменшення збитків через простій, оптимізація бізнес-процесів, прозорість та однакові правила для всіх. Переваги для держави: впорядкування перевезень, ліквідація фізичних черг, аналіз транспортних потоків», - підкреслив Прем'єр-міністр.
Шмигаль упевнений в тому, що єЧерга стане універсальною системою для всіх видів транспорту. «З наступного тижня нею зможуть користуватися водії вантажівок, з липня – водії автобусів, з серпня – власники легкових авто.Наша мета – зробити перетин кордону максимально швидким та зручним», - підкреслив глава уряду.
Як повідомлялось, у грудні 2022 року на пункті пропуску «Ягодин – Дорогуськ» запрацювала електронна черга перетину кордону. Вона була розроблена спеціально для українського ПП і враховує особливості української нормативно-правової бази.