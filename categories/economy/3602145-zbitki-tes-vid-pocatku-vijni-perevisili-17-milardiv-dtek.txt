З початку повномасштабної війни теплоелектростанції, які належать компанії ДТЕК, зазнали 17,6 млрд грн збитків.

Про це заявив генеральний директор ДТЕК Максим Тимченко, передає Укрінформ із посиланням на пресслужбу компанії.
"За вісім місяців війни наші ТЕС отримали 17,6 млрд грн збитків, і це при розрахунку вартості вугілля, яка штучна, 4,2 тис. грн/тонна. Але ми далі не можемо виживати за таких умов. Не можна вважати, що збитки 17,6 млрд – це те, з чим ми якось впораємося", - заявив Тимченко у кулуарах Українсько-Німецького економічного форуму у Берліні.
Він зазначив, що збитки ДТЕК після масованих обстрілів 10 жовтня становлять приблизно 40 млн доларів. Крім того, внаслідок цих атак отримали поранення 9 працівників компанії, а один працівник загинув.
Як повідомлялося, із 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України. В результаті пошкоджено понад 45 об'єктів енергетики.
Серед об'єктів, які постраждали від обстрілів, - ТЕС, що належать команії ДТЕК. Через руйнування одну із електростанцій довелося відключити від енергосистеми для проведення відновлювальних робіт.