Президент Володимир Зеленський переконаний, що розвиток аграрних і енергетичних потужностей в Україні принесе світу стабільність і убезпечить від хаосу.

Про це він сказав на Конференції з відновлення України у Лондоні, говорячи про п'ять головних напрямків відбудови, повідомляє кореспондент Укрінформу.
"Другий важливий аспект відбудови - це стабільність. Будуючи аграрні й енергетичні потужності в Україні, ми убезпечуємо світ від хаосу", - зазначив Президент.
За його словами, щонайменше 600 млн споживачів по світу прямо залежить від українського аграрного виробництва, і це колосальний потенціал для продовольчої безпеки.
Під час війни, коли Росія заблокувала українські порти, зруйнувала свободу мореплавства у Чорному й Азовському морях, світ побачив важливість зерна з України, адже без нього виникла загроза цінових криз і соціального краху у різних країнах, зауважив Зеленський.
"Ми зараз частково відновили рух морем нашого продовольства у межах двох експортних ініціатив. І це - стабільність для величезного соціального та економічного простору. Різні аспекти, різні впливи, але завжди - внесок у стабільність", - наголосив Президент.
Ще один важливий аспект для стабільності, на його переконання, - це енергетика. "Я вважаю, що і раніше не було альтернативи "зеленій" трансформації економіки, а російська агресія довела, що в "зеленій" трансформації - одна з ключових основ безпеки", - зазначив Зеленський.
За його словами, кожен удар по українських енергооб'єктах та кожен прояв російського шантажу енергокризою завершують епоху викопного палива та звичок старої енергетики, коли цілі регіони світу могли залежати від одного постачальника - такого, як Росія.
Президент наголосив, що саме зелена енергетика і розвиток відповідних потужностей у різних частинах світу гарантують реальну енергетичну стабільність. Україна, переконаний він, може бути і буде одним з ключових постачальників чистої електрики та "зеленого" водню для Європи. Потенціал лише цієї однієї галузі близько 400 млрд дол., заявив Зеленський.
Як повідомляв Укрінформ, 21 червня у Лондоні розпочалась міжнародна Конференція з відновлення України, яка визначить першочергові, середньострокові та перспективні завдання з повоєнної відбудови та модернізації держави.
Фото: КМУ