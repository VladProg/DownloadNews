Міжнародні резерви України станом на 1 листопада 2023 року становили 38,973 млрд дол. США, що на 1,9% менше попереднього місяця.

Як передає Укрінформ, про це повідомляє пресслужба НБУ.
"Станом на 1 листопада 2023 року міжнародні резерви України, за попередніми даними, становили 38 973,0 млн дол. США. У жовтні вони знизилися на 1,9%", - йдеться в повідомленні.
Зазначається, що така динаміка зумовлювалася інтервенціями НБУ та борговими виплатами країни в іноземній валюті. Водночас обидва чинники значною мірою були компенсовані надходженнями від міжнародних партнерів. Загалом упродовж жовтня 2023 року динаміку міжнародних резервів визначала низка чинників.
У жовтні 2023 року Національний банк відповідно до балансових даних продав на валютному ринку 3 351,5 млн дол. США та викупив до резервів 14,0 млн дол. США. Отже, чистий продаж валюти НБУ минулого місяця становив 3 337,5 млн дол. США порівняно із 2 691,4 млн дол. США у вересні.
Зростання інтервенцій насамперед зумовлювалося ситуативним збільшенням попиту на валюту в перші дні переходу від фіксації курсу до режиму керованої гнучкості курсу. Так, з 2 до 6 жовтня чистий продаж валюти Національним банком на валютному ринку становив відповідно до балансових даних 1 151,7 млн дол. США, майже половину цього обсягу НБУ продав у перший день дії нового курсового режиму. Надалі інтервенції НБУ з продажу валюти стабілізувалися до рівня, що спостерігався до моменту переходу до керованої гнучкості курсу.
За місяць на валютні рахунки уряду в Національному банку надійшло 3 313,1 млн дол. США.
Уряд України виплатив за обслуговування та погашення державного боргу в іноземній валюті 892,5 млн дол. США, з яких 715,3 млн дол. США – за обслуговування та погашення валютних ОВДП, 135,8 млн дол. США – борг перед Світовим банком, решта – борг перед іншими міжнародними кредиторами.
Крім того, Україна сплатила Міжнародному валютному фонду 80,1 млн дол. США.
Також, у жовтні внаслідок переоцінки вартість фінансових інструментів збільшилася на 247,2 млн дол. США.
Як повідомлялось, міжнародні резерви України станом на 1 жовтня 2023 року становили 39,708 млрд дол. США.