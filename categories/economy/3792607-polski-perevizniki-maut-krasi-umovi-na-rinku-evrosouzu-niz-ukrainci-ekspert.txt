Польські перевізники, які третій тиждень поспіль блокують автомобільні пункти пропуску на кордоні з Україною, обманюють суспільство, коли звинувачують українських колег у спробах витіснити їх з ринку.

Про це заявив віцепрезидент Асоціації міжнародних автоперевізників Володимир Балін на брифінгу в Медіацентрі Україна – Укрінформ.
“На цьому тижні ми плануємо посилити інформаційний вплив на медіапростір Польщі, зокрема, щоб доводити, що страйкарі обманюють суспільство. Вони вимагають повернути дозволи українцям, щоб ми їздили обмежено в Європу, і вони кажуть про те, що ми сьогодні маємо конкуренцію з польськими перевізниками. Буцімто польські перевізники втрачають свій ринок. Це відверта маніпуляція”, - наголосив Балін.

Він нагадав, що підписана Україною і ЄС Угода про асоціацію передбачає, що будь-який польський перевізник або інший перевізник із будь-якої країни Євросоюзу може взяти вантаж не в країні своєї реєстрації і привезти його в Україну без реєстрації.
При цьому українські перевізники для кожного перевезення вантажу з однієї країни Євросоюзу до іншої повинні отримати відповідний дозвіл Європейської конференції міністрів транспорту (ЄКМТ).
“Такі дозволи ЄКМТ дійсно в України є. Ми сьогодні порахували, що максимум за рік наші перевізники можуть зробити на машинах стандарту євро-5 і євро-6 не більше 100 тис. поїздок. Про яку конкуренцію йдеться, коли у поляків тільки транспортних засобів 320 тис., які працюють на європейському ринку? 320 тис. і 100 тис. поїздок на рік. Це несумісні цифри”, - наголосив експерт.
Крім того, на території Євросоюзу для українських перевізників діє правило, що вони можуть виконати там не більше двох поїздок поспіль, а потім повинні повертатися на територію України. І це жорстко контролюється компетентними особами у всіх державах ЄС.
“Тобто ми не є конкурентами на європейському ринку, тому що наш відсоток там дуже малий і ми не можемо там працювати легально. А нелегально в Європі працювати занадто дорого, ніхто з цим ризикувати не буде”, - підсумував Балін.
Як повідомляв Укрінформ, польські перевізники розпочали безстроковий протест 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Страйк призвів до повної зупинки руху на трьох прикордонних пунктах пропуску між Польщею та Україною: «Дорогуськ - Ягодин», «Корчова - Краківець», «Гребенне - Рава-Руська». На кордоні утворилися черги з українських вантажівок по кількадесят кілометрів, час очікування сягає до 10 днів.
Перемовини на державному рівні наразі результату не дали.
23 листопада польські аграрії долучилися до протесту місцевих перевізників і, висуваючи свої вимоги, розпочали блокаду руху вантажного транспорту на пункті пропуску «Медика – Шегині» поблизу Перемишля.
Фото: Бартош Вавришук/Trans.INFO