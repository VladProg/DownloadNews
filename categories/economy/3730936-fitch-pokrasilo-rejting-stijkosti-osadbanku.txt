Міжнародне рейтингове агентство Fitch підвищило рейтинг стійкості Ощадбанку з рівня «СС» до рівня «ССС-».

Як передає Укрінформ, про це повідомляє пресслужба Ощадбанку.
«У результаті перегляду рейтингів Ощаду агентство Fitch Ratings підвищило рейтинг стійкості банку з рівня «сс» на рівень «cсс-», - йдеться в повідомленні.
Зазначається, що таке рішення було ухвалене з огляду на вищу стійкість якості активів та кращу дохідність і прибутковість, ніж очікувалося агентством раніше.
Зниження зазнав «рейтинг підтримки акціонером», що відображає побоювання агентства щодо ймовірності докапіталізації банку у випадку істотної нестачі капіталу в умовах війни та розрахунку на регуляторні послаблення.
Втім, як зазначають у банку, наразі Ощадбанк добре капіталізований: показник адекватності його регулятивного капіталу на 1 червня 2023 року становить 13,71% при нормативі НБУ 10%.
«Результати перегляду рейтингу підтверджують те, що Ощадбанк поступово пристосувався до роботи в умовах повномасштабної війни. Ощад не припиняв стабільно обслуговувати українців, чим покращив лояльність клієнтів, кількість яких за час великої війни зросла», - прокоментував голова правління Ощадбанку Сергій Наумов.
Як повідомлялось, міжнародна рейтингове агенство Fitch підтвердило довгостроковий рейтинг дефолту емітента (РДЕ) України в іноземній валюті на рівні CC.