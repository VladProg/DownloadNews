Ціни на нафту піднімаються у п'ятницю, 14 квітня, і завершують тиждень зростанням на побоюваннях можливого дефіциту пропозиції на ринку через нещодавнє рішення країн ОПЕК+ про скорочення видобутку.

Як передає Укрінформ, про це повідомляє enkorr.
Вартість червневих ф'ючерсів на нафту Brent на лондонській біржі ICE Futures становить $86,39 барель, що на $0,3 (0,35%) вище за ціну на закриття попередньої сесії. У четвер ці контракти здешевшали на $1,24 (1,4%) до $86,09 за барель.
Ціна ф'ючерсів на нафту WTI на травень на електронних торгах Нью-Йоркської товарної біржі (NYMEX) збільшилася на $0,36 (0,44%), до $82,52 за барель. За підсумками попередньої сесії вартість контрактів опустилася на $1,1 (1,3%), до $82,16 за барель.
ОПЕК, що опублікувала напередодні щомісячний прогноз, як і раніше, очікує збільшення попиту на нафту 2023 року на 2,3 млн барелів на добу (б/д), до 101,89 млн б/д, що вище за доковідний рівень.
У п'ятницю щомісячний огляд нафтового ринку оприлюднить Міжнародне енергетичне агентство (МЕА). Раніше цього тижня глава МЕА Фатіх Біроль заявив, що попит на нафту може перевищити пропозицію другого півріччя поточного року.
Підтримку нафтового ринку також надає ослаблення долара США, викликане зростанням очікувань швидкого завершення циклу посилення грошово-кредитної політики Федеральною резервною системою (ФРС) завдяки сигналам ослаблення інфляції й уповільнення економічного зростання в Штатах.