Європейська комісія готова надати пропозиції щодо використання заморожених російських активів в інтересах України.

Як передає Укрінформ, про це повідомив журналістам у вівторок речник Єврокомісії Крістіан Віганд.
«Ми готові надати юридичну пропозицію з урахуванням нинішніх обговорень цього питання», – зазначив Вігард.
Віганд нагадав, що лідери держав та урядів ЄС обговорювали цю тему на останньому засіданні Європейської Ради в наприкінці червня.
«Ми працюємо з іспанським головуванням над поетапним підходом і підтримуємо ці дискусії. Ми також направили відповідний документ іспанському головуванню наприкінці липня», – сказав він.
Єврокомісія, за його словами, готова надати «докладну пропозицію з урахуванням обговорень з державами-членами». Також ведеться інтенсивна робота з партнерами із G7.
«Для нас дуже важливо координувати це на міжнародному рівні», – додав речник.
Раніше в ЄС заявляли, що не мають юридичних обґрунтувань для конфіскації заморожених активів Росії.