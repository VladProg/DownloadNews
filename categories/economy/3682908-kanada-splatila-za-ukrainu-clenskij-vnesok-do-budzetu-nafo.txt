Уряд Канади сплатив український членський внесок у розмірі 56 618 канадських доларів до бюджету Організації з рибальства в північно-західній частині Атлантичного океану (НАФО) за 2023 рік.

Як передає Укрінформ, про це повідомляє пресслужба Державного агентства меліорації та рибного господарства України.
Зазначається, що 14 березня 2023 року секретаріат НАФО офіційно підтвердив сплату урядом Канади членського внеску України до міжнародної організації за поточний фінансовий рік.
Таким чином, український бюджет зберіг за два роки близько 3,5 млн грн, які будуть спрямовані на нагальні потреби держави, зокрема, підтримку Збройних Сил України.
НАФО є міжурядовою організацією з управління рибальством, що здійснюється на наукових засадах у північно-західній частині Атлантичного океану. Організацію створено у 1979 році як правонаступника ICNAF (Міжнародна комісія з рибальства в Північно-Західній Атлантиці). Метою діяльності є сприяння раціональному використанню, управлінню та збереженню рибних ресурсів зони дії Конвенції НАФО. Україна є членом НАФО з 1999 року.
Як повідомляв Укрінформ, уряд Канади у 2022 році сплатив до бюджету НАФО внесок України у розмірі 55 279 канадських доларів.