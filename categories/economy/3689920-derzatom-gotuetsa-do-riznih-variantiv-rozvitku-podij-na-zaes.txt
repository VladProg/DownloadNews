Державна інспекція ядерного регулювання України за допомогою міжнародних партнерів проводить моделювання можливих аварійних ризиків на Запорізькій АЕС.

Про це сказав в.о голови Державної інспекції ядерного регулювання України Олег Коріков під час брифінгу в Медіацентрі Україна - Укрінформ.
«Ми за допомогою наших європейських партнерів проводимо моделювання можливих аварійних ситуацій та аварій (на ЗАЕС – ред.). Відповідно, аналізується вплив таких подій на довкілля і населення. Найсерйознішою аварією є пошкодження активної зони і вихід радіаційних продуктів за межі герметичної оболонки реакторної установки», – сказав Коріков.
За його словами, унаслідок такого викиду радіації в атмосферу зона відселення населення становитиме до 40 км, а зона ураження матиме транскордонний характер.
«Такий розвиток подій малоймовірний, але в умовах сьогоднішніх ризиків, коли окупанти перебувають на ЗАЕС і порушують вимоги безпеки, вірогідність цієї події значно збільшується», – додав Коріков.
Як повідомлялося, очільник МАГАТЕ Рафаель Гроссі заявив про значне збільшення кількості військ у районі Запорізької АЕС, тому станцію більше неможливо захистити.
ЗАЕС - найбільша атомна станція в Європі, з 4 березня захоплена російськими військовими, відтоді на майданчику станції загарбники розміщують військову техніку та боєприпаси, обстрілюють прилеглу територію.
Фото: Fredrik Dahl / IAEA