Близько 30 німецьких компаній розглядають можливість інвестицій в економіку України.

Про це на засіданні уряду заявив прем’єр-міністр України Денис Шмигаль, повідомляє Укрінформ.
«Цього тижня з урядовою командою мали важливий візит у Берлін та зустріч із керівництвом Федеративної Республіки Німеччина. Говорили про зброю, про фінансову підтримку, інвестиції німецького бізнесу, відновлення, європейську інтеграцію, санкції, конфіскацію російських активів. Німеччина - один із лідерів у підтримці України за всіма напрямками. Канцлер Олаф Шольц анонсував зимовий пакет допомоги України на 1,4 млрд євро. Близько 30 німецьких компаній зараз розглядають можливість інвестицій в нашу економіку, а є і ті, хто вже реалізовує нові проекти», - розповів Шмигаль.

Відео: телеграм-канал Премʼєр-міністра України Дениса Шмигаля
Так, за його словами, Німецький оборонний концерн Rheinmetall та українська оборонна промисловість утворили спільне підприємство для ремонту і виробництва військової техніки в Україні.
«Німеччина також додатково внесе 54 млн євро у Фонд відновлення енергетики і передать близько 30 ремонтних машин для українських обленерго. Анонсована загальна підтримка Німеччини для енергетиків цієї зими може скласти близько 200 млн євро», - підкреслив Прем’єр-міністр.
Шмигаль подякував німецьким партнерам за їхню системну підтримку України.
Як повідомлялося, під час візиту до Німеччини Прем'єр-міністр Денис Шмигаль обговорив із президентом ФРН Франком-Вальтером Штайнмаєром посилення захисту українського неба від російського терору та спільний розвиток оборонних індустрій.
Фото: КМУ