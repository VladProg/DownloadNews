Кабінет Міністрів продовжив виконання держпідприємством "Укрінтеренерго" функцій "постачальника останньої надії" (ПОН) на ринку електроенергії на 2023 рік.

Про це повідомив у Телеграмі постійний представник Кабінету Міністрів у Верховній Раді Тарас Мельничук, передає Укрінформ.
"Продовжено термін виконання ДПЗД «Укрінтеренерго» функції постачальника «останньої надії» ще на один рік - до 31.12.2023", - написав Мельничук.
Він зауважив, що таке рішення дозволить забезпечити безперервне та гарантоване постачання електричної енергії споживачам.
Як повідомляв Укрінформ, розпорядженням Кабінету Міністрів №1023-р від 12 грудня 2018 року державне підприємство зовнішньоекономічної діяльності «Укрінтеренерго» визначено постачальником «останньої надії» на період із 1 січня 2019 року до 31 грудня 2021 року. У грудні 2021 року уряд продовжив виконання "Укрінтеренерго" функцій ПОН.