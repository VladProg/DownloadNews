Увечері 27 червня України отримала аварійну допомогу від енергосистеми Румунії та Польщі загальним обсягом 1200 МВт-год. через аварійне відключення одного з атомних блоків АЕС.

Про це повідомляє пресслужба НЕК «Укренерго» у Телеграмі, передає Укрінформ.
«27 червня з 19:00 до 23:00 через недостатність загальної потужності українських електростанцій для покриття вечірнього споживання енергосистема України брала аварійну допомогу від енергосистеми Румунії та Польщі по 150 МВт щогодини загальним обсягом 1200 МВт-год. Імпорт та експорт у ці години був відсутній. Дефіцит потужності в енергосистемі виник через аварійне відключення одного з атомних блоків», - йдеться в повідомленні.
В Укренерго уточнили, що аварійна допомога не є комерційним імпортом. Це ситуативний захід екстреного реагування, який необхідний для балансування енергосистеми.
Україна може використовувати таку допомогу від сусідніх країн завдяки синхронній роботі енергосиcтеми України з європейською енергосистемою ENTSO-E.
«Наразі виробництва електроенергії достатньо для потреб споживачів, але ситуація в енергосистемі залишається непростою. Триває ремонтна кампанія на теплових електростанціях і деяких атомних енергоблоках. Тож електростанції мають обмежені можливості для компенсації непередбачуваного виключення деяких енергоблоків з роботи, особливо у вечірні години, коли споживання зростає», - додали в компанії.
Як повідомлялось, НЕК «Укренерго» відновило частину обладнання на одній з підстанцій у південному регіоні, яка тричі зазнавала пошкоджень внаслідок масованих ракетних атак росіян. Активні ремонтні роботи тривають на всіх пошкоджених масованими атаками ворога енергоооб’єктах. Також проводяться планові ремонти обладнання.