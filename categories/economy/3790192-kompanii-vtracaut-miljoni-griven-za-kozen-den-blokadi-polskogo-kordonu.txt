Кожен день простою через страйк польських перевізників на автомобільних пунктах пропуску через українсько-польський кордон обходиться компанії-експортеру в середньому в 1 млн гривень.

Як передає Укрінформ, про це свідчать дані експрес опитування компаній-учасників Європейської Бізнес Асоціації (ЕВА).
"Європейська Бізнес Асоціація провела експрес опитування серед 55 членських компаній, на діяльність яких вплинув страйк на польсько-українських пунктах пропуску, що розпочався 6 листопада. За підрахунками асоціації, в середньому один день простою вартує одній компанії втрат у розмірі близько 1 млн гривень", - йдеться в повідомленні.
Сукупну орієнтовну суму збитків з початку блокади опитані компанії оцінюють щонайменше у 305,88 млн грн.
У ЕВА наголошують, що фінансових втрат зазнають як експортери, так і імпортери: 49% компаній ввозять продукцію до України, 25% товарів прямують до Польщі, 15% – до Німеччини, а також до країн Балтії, Західної Європи, США, Канади, країн Азії та Африки.
Блокування руху на кордоні польськими перевізниками вже призвело до численних негативних наслідків для бізнесу в Україні та їхніх контрагентів за кордоном. Зростання витрат на перевезення впливає на собівартість продукції й на цінову конкурентоспроможність підприємств. Спостерігається зміна маршрутів, водночас збільшуються черги на словацькому та угорському кордонах.
Бізнес вже повідомляє про дефіцит транспорту, зокрема й через небажання перевізників брати замовлення на час страйку польських перевізників. Неможливість виконати зобов'язання перед українськими та іноземними замовниками спричинить штрафні санкції з боку покупців, скасування подальших замовлень та втрату клієнтів, попереджають у ЄБА.
Брак імпорту необхідної сировини чи складників створює ризики для українських виробництв. Усе це безпосередньо впливає на доступ населення в Україні до необхідних товарів та безперебійну роботу підприємств.
"Два тижні блокади створюють суттєві труднощі для і так обмежених можливостей української логістики", — констатували в ЄБА й закликали польський бізнес до діалогу задля розблокування польсько-українського кордону та вирішення спірних питань конструктивним шляхом.
Як повідомляв Укрінформ, з 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною. Серед вимог до уряду Польщі – повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур та отримання доступу до української системи "Шлях".
За даними Державної прикордонної служби, станом на 22 листопада у чергах на пунктах пропуску "Ягодин - Дорогуськ”, “Краківець - Корчова” та “Рава-Руська - Гребенне”, перебувають 2,7 тис. вантажівок. Крім того, ще 1300 вантажівок фіксуються на напрямку пункту пропуску Шегині.