Компанія "Нафтогаз Ойл Трейдинг" вважає неправомірним розірвання договорів на управління мережею автозаправних станцій Glusco та просить Нацагентство з питань розшуку та менеджменту активів (АРМА) відкликати листи про односторонню відмову від договорів управління активами.

Як передає Укрінформ, про це повідомляє мережа державних АЗК U.GO, що належать Групі Нафтогаз, у Фейсбуці.
"Нафтогаз Ойл Трейдинг ефективно та прозоро управляє мережею АЗС Glusco, а дії АРМА щодо припинення договорів управління є неправомірними. Відповідну позицію з обґрунтуванням компанія направила АРМА 07 серпня 2023 року", - йдеться у повідомленні.
У компанії заявляють, що припинення договору зі сторони АРМА відбулося з численними юридичними порушеннями та ставить під загрозу збереження речових доказів у кримінальному провадженні проти Віктора Медведчука.
"Активи підприємств Групи «Глуско Україна» виступають як речові докази у кримінальному провадженні, пов’язаному з В. Медведчуком та його поплічниками. Наразі Нафтогаз Ойл Трейдинг за рахунок власних коштів забезпечує збереження цих активів, інформації, майна", - нагадує Нафтогаз Ойл Трейдинг.
Зазначається також, що АРМА разом з Нафтогаз Ойл Трейдинг є учасниками процедури погодження економічної концентрації, яка ще триває. До моменту погодження подальших дій щодо дотримання положень антимонопольного законодавства України будь-які дії щодо зміни управителя є неправомірними та можуть призвести до значних штрафних санкцій для учасників процедури.
Компанія просить АРМА відкликати листи про односторонню відмову від договорів управління активами. У "Нафтогаз Ойл Трейдинг" наголосили, що компанія вважатиме чинними укладені договори з управління мережею АЗС Glusco та буде виконувати їх до моменту вирішення спірних питань.
Як повідомлялося, 3 серпня АРМА розірвало договір з ТОВ «Нафтогаз Ойл Трейдинг» через неналежне управління арештованими активами мережі АЗС Glusco. Автозаправки працювали під брендом U.GO.
У травні 2022 року уряд прийняв пропозицію АРМА щодо передачі в управління за особливою процедурою низки арештованих активів мережі АЗС «Глуско», зокрема, понад 200 автозаправних комплексів та об’єктів нерухомості. В липні 2023 року Комісія з контролю за ефективністю з управління активами АРМА розпочала перевірку ефективності управління мережею.