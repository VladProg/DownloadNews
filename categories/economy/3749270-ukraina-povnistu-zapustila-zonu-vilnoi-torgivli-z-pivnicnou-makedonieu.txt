Україна змінила механізм митного оформлення товарів, які підлягають ліцензуванню в рамках Угоди про зону вільної торгівлі з Північною Македонієюі.

Про це повідомляє Міністерство економіки України, передає Укрінформ.
«15 серпня на засіданні уряду прийнято постанову, яка змінює механізм митного оформлення товарів, які підлягають ліцензуванню в рамках угоди про зону вільної торгівлі між Україною та Республікою Північна Македонія», - йдеться в повідомленні.
Ухвалена постанова, зокрема, змінює механізм митного оформлення сільськогосподарських товарів. Відтепер суб’єктам зовнішньоекономічної діяльності не треба отримувати ліцензії на імпорт товарів з Північної Македонії в рамках тарифної квоти.
Розподіл тарифних квот відповідно до Угоди, пояснили в міністерстві, здійснюватиметься митними органами за принципом «перший прийшов - перший обслуговується».
Лібералізація торгівлі з Північною Македонією посилює позиції українських виробників в європейських та світових ланцюгах доданої вартості.
За словами заступника міністра економіки – торгового представника України Тараса Качки, важливим досягненням для України у зв’язку з Угодою є приєднання Північної Македонії до Регіональної конвенції «Пан-Євро-Мед», яка встановлює ідентичні правила походження товарів, та Сертифіката з перевезення товару EUR.1, який підтверджує статус преференційного походження товарів.
Як повідомлялося, Україна та Північна Македонія домовились про «транспортний безвіз». Він передбачає скасування дозволів на виконання двосторонніх та транзитних перевезень для транспортних засобів стандарту Євро-3 та вище.