Державна інспекція ядерного регулювання України (ДІЯРУ) та Канадська комісія з ядерної безпеки підписали меморандум про співробітництво.

Як передає Укрінформ, про це повідомляє ДІЯРУ.
"В.о. голови Держатомрегулювання – головного державного інспектора з ядерної та радіаційної безпеки України Олег Коріков та президент Канадської комісії з ядерної безпеки (CNSC – Canadian Nuclear Safety Commission) Руміна Велші підписали меморандум про взаєморозуміння для співробітництва та обміну інформацією з питань ядерного регулювання", - йдеться у повідомленні.
Зазначається, що ядерні регулятори України та Канади обговорили низку перспективних напрямків співпраці. Зокрема, йшлося про співробітництво у сфері проведення доліцензійної оцінки безпеки нових проєктів ядерних установок (малих модульних реакторів). Другим важливим напрямком стане питання регуляторної діяльності з виведення з експлуатації видобувних і переробних об’єктів уранової галузі.
Україна та Канада також співпрацюватимуть над питаннями відновлення безпечної експлуатації тимчасово окупованої Запорізької АЕС та інших ядерних і радіаційно небезпечних об’єктів, що зазнали впливів війни, та над вдосконаленням регуляторної діяльності щодо поводження з радіоактивними відходами.
Як повідомлялося, 1 серпня Державна інспекція ядерного регулювання України (ДІЯРУ) і Комісія ядерного регулювання Сполучених Штатів Америки (US NRS) підписали домовленість про співпрацю.
Фото: ДІЯРУ