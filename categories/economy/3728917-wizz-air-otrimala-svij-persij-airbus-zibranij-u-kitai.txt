Угорська авіакомпанія Wizz Air, найбільший лоукост-перевізник Центральної та Східної Європи, отримала свій перший літак A321neo, найбільший у сімействі лайнерів A320, зібраний на заводі у місті Тяньцзінь на півночі Китаю.

Про це повідомляє CGTN, передає Укрінформ.
Підприємство в Тянцзіні, відкрите компанією Airbus у 2008 році, стало першою конвеєрною складальною лінією комерційних літаків Airbus за межами Європи. За чотирнадцять років роботи Airbus Tianjin поставила на ринок понад 600 літаків.
У 2021 році компанія оголосила про модернізацію складальної лінії в Тяньцзіні до виробництва Airbus A321, щоб задовольнити зростаючий попит авіаперевізників на цю популярну модель.
Літак A321neo наразі є найбільшим у сімействі пасажирських літаків A320 і здатний перевозити до 244 пасажирів.
Як повідомляв Укрінформ, Міжнародна асоціація повітряного транспорту (IATA) прогнозує, що цього року світові авіакомпанії мають отримати майже 10 мільярдів доларів прибутку, у той час, як бізнес відновлюється після пандемії коронавірусу.
Фото: CGTN