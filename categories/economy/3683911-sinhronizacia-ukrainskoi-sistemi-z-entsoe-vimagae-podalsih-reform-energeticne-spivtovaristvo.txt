Енергетичне Співтовариство вважає за потрібне ліквідацію ТОВ «Магістральні газопроводи України», а також має занепокоєння щодо фінансового стану Оператора ГТС України.

Про це повідомив директор Секретаріату Енергетичного Співтовариства Артур Лорковські, передає Укрінформ з посиланням на пресслужбу парламенту.
«Викликом лишається ситуація з функціонуванням Оператора ГТС, який був сертифікований раніше. Секретаріат рекомендує приділити цьому більше уваги. Мають бути внесені зміни до його структури та корпоративного врядування – потрібно ліквідувати поточного посередника, ТОВ «Магістральні газопроводи України». Також занепокоєння викликає фінансовий стан оператора», - підкреслив директор Секретаріату.
Водночас він наголосив, що Україна виконала свої транзитні зобов’язання щодо постачання газу до Європи. І це попри те, що український Оператор ГТС зіштовхнувся з обмеженнями в частині контролю точок з’єднання з російською федерацією.
Лорковські також заявив, що процес синхронізації української енергосистеми з електромережою ENTSO-E вимагає подальших реформ, зокрема щодо належного корпоративного врядування в НЕК «Укренерго».
Він зазначив, що найбільшим досягненням минулого року стала синхронізація української енергосистеми з європейською. Влітку був запущений експорт до країн ЄС та Молдови.
«На наше переконання, це не було б можливим без енергетичних реформ в Україні, що передували цьому досягненню. Але ми також вважаємо, що процес синхронізації вимагає і подальших реформ. Зокрема, дуже важливо, щоб оператор системи передачі, НЕК «Укренерго», мав належне корпоративне врядування», - наголосив Лорковські.

Він уточнив, що Співтовариство також заохочує і підтримує Україну у встановленні належного механізму спільного розподілу транскордонної пропускної спроможності, що є важливим для об’єднання ринків електроенергії.
Крім цього, організація готова надати підтримку в імплементації нового пакету законодавства щодо електроенергетики, ухваленого Радою міністрів ЄС у грудні 2022 року.
Як повідомлялось, синхронізація української енергосистеми з енергосистемою континентальної Європи відбулась 16 березня 2022 року. Енергосистема України була приєднана до мережі ENTSO-E разом з енергосистемою Молдови.
Це дозволило знизити вплив росії на Центральну та Західну Європу в енергетичному секторі, а також підвищити рівень енергетичної безпеки у всьому регіоні.
Фото: rada.gov.ua