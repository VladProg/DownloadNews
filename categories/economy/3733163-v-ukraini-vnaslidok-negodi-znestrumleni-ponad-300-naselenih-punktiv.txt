Понад 300 населених пунктів у десяти областях України знеструмлені внаслідок негоди.

Про це повідомляє Міністерство енергетики, передає Укрінформ.
"Внаслідок масштабного грозового шторму, який пройшов країною, у 10 областях зафіксовано пошкодження ліній електропередачі, знеструмлено 301 населений пункт", - зазначається у повідомленні.
За даними відомства, найбільше постраждали населені пункти на Чернігівщині, Одещині, Кіровоградщині, Полтавщині. Також через негоду залишається без світла частина споживачів у Сумській, Дніпропетровській, Київській, Черкаській, Донецькій, Миколаївській областях.
Нині тривають відновлювальні роботи.
Щодо ситуації у прифронтових і прикордонних з РФ регіонах, у Міненерго зауважили, що внаслідок обстрілів знеструмлювалися 45 населених пунктів у Донецькій області. Також залишається без світла частина абонентів у Запорізькій, Херсонській, Сумській, Харківській, Чернігівській областях.
Ремонтні бригади працюють там, де це дозволяє безпекова ситуація, наголосили у відомстві.
Як повідомлялося, станом на вечір 7 липня у Київській області внаслідок негоди було знеструмлено 50 населених пунктів, 12 з них - повністю.