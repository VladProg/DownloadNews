Ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти електропередачі.

Про це повідомила пресслужба Міністерства енергетики у Фейсбуці, передає Укрінформ.
"Сьогоднішній ракетний обстріл призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти електропередачі", - йдеться у повідомленні.
Зазначається, що внаслідок ворожої атаки було знеструмлено переважну більшість споживачів електроенергії по всій країні.
"Відбуваються аварійні відключення. Відсутність електроенергії може вплинути на наявність тепло- та водопостачання", - попереджає пресслужба Міненерго.
У міністерстві наголосили, що енергетики вже працюють та роблять усе можливе для якнайшвидшого відновлення електропостачання.
"Але, зважаючи на масштаби уражень, знадобиться час", - стверджують у Міненерго.
Як повідомляв Укрінформ, через зниження частоти в енергосистемі України на Рівненській, Південноукраїнській та Хмельницькій АЕС спрацював аварійний захист, внаслідок чого всі енергоблоки були автоматично відключені.
23 листопада росіяни вчергове обстріляли енергетичну інфраструктуру. Наразі по всій Україні задіяні аварійні відключення електроенергії, в деяких регіонах відсутнє водопостачання.