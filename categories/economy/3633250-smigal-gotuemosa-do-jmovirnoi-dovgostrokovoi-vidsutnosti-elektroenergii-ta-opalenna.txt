Українська влада готується до різних сценаріїв проходження зими, в тому числі враховує ймовірну довгострокову відсутність електроенергії та опалення у деяких регіонах.

Про це Прем’єр-міністр України Денис Шмигаль сказав під час міжнародної конференції «Солідарність з українським народом» у Парижі, повідомляє кореспондент Укрінформу.
"Намір росії занурити Україну у пітьму - це виклик для цивілізованого світу. Ми не сумніваємося, що світ не допустить, щоб ці кровожерливі терористичні плани росії втілились у життя. Ми готуємося до різних сценаріїв, одним з яких може стати довгострокова відсутність світла чи тепла в окремих регіонах країни", - зазначив Шмигаль.
За його словами, влада та сили оборони розуміють, що росія точно продовжить терористичні атаки і не відмовиться від своїх намірів зруйнувати нашу енергосистему. Але українці мужньо тримають цей удар. Так, 24 листопада був завданий черговий удар проти енергосистеми, люди залишились без світла і води, але й цей терор не змусив українців панікувати.
Він нагадав, що за два місяці планомірних атак ракетами та дронами ворог пошкодив майже 50% української енергосистеми. Але українська енергосистема зберігає цілісність і керованість, а наші енергетики 24 години на добу виконують свою роботу.
Як повідомляв Укрінформ, з 12 грудня Прем'єр-міністр України Денис Шмигаль разом із дружиною Президента Оленою Зеленською та представниками уряду перебувають у Франції з робочим візитом.