Компанія ДТЕК готова відновити роботу Трифонівської сонячної електростанції (СЕС) на звільненій Херсонщині.

Про це повідомила пресслужба Групи компаній SCM, куди входить ДТЕК, передає Укрінформ.
«Компанія «ДТЕК ВДЕ» для підтримки енергосистеми готова відновити роботу Трифонівської сонячної станції в Херсонській області, звільненої від російських окупантів», - йдеться у повідомленні.
Зазначається, що потужність Трифонівської СЕС - 10 МВт. Станція припинила роботу з початку окупації Херсонської області. За попередніми оцінками, російські загарбники пошкодили близько 10% сонячних панелей.
У компанії заявили, що наразі необхідно дочекатись дозволу військових і правоохоронних органів для повернення на сонячну електростанцію, проведення остаточної оцінки її стану та збитків.
Генеральний директор ДТЕК Максим Тімченко підкреслив, що «компанія планує оперативно відремонтувати СЕС і при першій же можливості почати виробляти електроенергію в енергосистему, що важливо для України в умовах енергетичної кризи та зими».
Як повідомлялося, через масовану ракетну атаку рф по об’єктах критичної інфраструктури України запроваджені стабілізаційні відключення електрики.
Фото: scm.com.ua