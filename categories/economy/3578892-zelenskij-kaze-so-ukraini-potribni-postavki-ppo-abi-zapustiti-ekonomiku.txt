Президент Володимир Зеленський закликав країни, які мають або виробляють системи протиповітряної оборони, допомогти Україні закрити небо й дати можливість українській економіці працювати.

Про це він сказав в інтерв'ю французьким ЗМІ, передає Укрінформ.
"Нам це (ППО - ред.) потрібно, щоб люди повернулися з-за кордону в Україну, пішли на роботу, діти пішли у школу. Це сьогодні те, що дає можливість, щоб економіка почала працювати. Євросоюз дає нам гроші, і Франція, і Німеччина - одні з тих економік, які дають ці гроші... Дешевше нам дати протиповітряну оборону, щоб запрацювала економіка", - сказав глава держави.
Він нагадав, що щомісяця дефіцит українською бюджету становить 5 млрд грн, на початок наступного року очікується на рівні 3-3,5 млрд грн.
Президент наголосив, що для підтримки України потрібно дати можливість закрити небо від російських ракет, хоча б частково, щоб люди повернулися додому з-за кордону й почали працювати та сплачувати податки.
Як повідомлялося, раніше Президент Володимир Зеленський заявив, що питання посилення протиповітряної оборони залежить не від грошей, а від країн-виробників, які можуть надати потрібні комплекси. За його словами, питання до країн-виробників, зокрема США, Ізраїлю, також є спільна компанія німецько-французько-італійська, які випускають комплекси середньої дальності.