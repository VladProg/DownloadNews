Для забезпечення України достатньою кількістю електроенергії ДП «НАЕК «Енергоатом» скорочує терміни всіх видів ремонтів.







Як передає Укрінформ, про це повідомляє ДП «НАЕК «Енергоатом» у Телеграмі.
Президент ДП «НАЕК «Енергоатом» Петро Котін наголосив, що Енергоатом робить усе можливе, щоб забезпечити Україну електроенергією: скорочує терміни всіх видів ремонтів і в рекордно стислий час відновлює роботу енергоблоків після аварійних зупинень.
«Після виведення у плановий ремонт одного з енергоблоків вісім інших блоків АЕС на підконтрольній державі території працюють на максимальній наявній потужності. Електроенергія українцям постачається стабільно, її достатньо для задоволення потреб споживачів», – сказав Котін.
Він також наголосив, що це велика заслуга атомників, які в надскладних умовах демонструють ефективну працю, забезпечуючи країну електроенергією.
Як повідомлялося, Україна не тільки проводить ремонтні роботи на постраждалих від обстрілів об’єктах, але й готується до наступного опалювального сезону, зосереджуючи зусилля на децентралізації генеруючих потужностей. З огляду на цю підготовку, а також продовження російських атак існує значна потреба в додаткових поставках обладнання для забезпечення стабільного функціонування електроенергетики.