Укрзалізниця та транспортна компанія LTG Cargo, що входить у групу Литовської залізниці (Lietuvos geležinkeliai, LTG), успішно провели тестування нового інтермодального маршруту перевезення вантажів Клайпеда-Каунас-Київ.

Як передає Укрінформ, про це повідомила пресслужба Укрзалізниці у Фейсбуці.
«Тестовий рейс реалізовано вже через два місяці після офіційної зустрічі LTG Cargo та Укрзалізниці, яка відбулася у вересні 2023 року», - йдеться у повідомленні.
Тестова поїздка інтермодального поїзда, під час якої були відпрацьовані всі технологічні процеси, тривала 9 діб.
Під час тестування маршруту напівпричепи з вантажем, які прибули з Клайпедського морського порту, були завантажені на залізничні платформи на Каунаському інтермодальному терміналі й вирушили до Києва.

Надалі планова тривалість маршруту становитиме 5 діб.
«Вантажі за маршрутом Клайпеда—Каунас будуть перевозитись LTG Cargo у Литві та LTG Cargo Polska у Польщі. У пункті пропуску Медика (Польща) - Мостиська (Україна) напівпричепи з вантажем будуть перевантажувати з європейських на українські ширококолійні платформи та транспортуватись Укрзалізницею на термінал «Ліски» у Києві. Звідси вантажі можуть розподілятися по країні автомобільним транспортом», - повідомив член правління АТ «Укрзалізниця» Вячеслав Єрьомін.
За його словами, зараз на замовлення клієнтів LTG Cargo та її партнери здійснюють перевезення вантажів трьома міжнародними маршрутами, що з’єднують Литву та Україну через прикордонні пункти Мостиська-Медика, Ягодин-Дорогуськ та Ізов-Грубешув. Залізничні перевізники транспортують переважно нафту та сільськогосподарську продукцію.

За бажанням клієнтів вантажі, що перевозяться залізницею цим маршрутом, також можуть бути транспортовані як з/до морського порту Клайпеда, так і в будь-яку точку країн Балтії. Очікується, що за наявності попиту замовників цей маршрут з Литви в Україну зможе ефективно та безпечно транспортувати добрива, ПЕТ-гранули, сіль та ін. До Литви ж з України розглядається можливість імпорту зернових культур, будівельних матеріалів, продуктів харчування та напоїв.
«Для порівняння, у сучасних умовах затор на дорозі на межі цієї відстані може тривати до двох тижнів і більше. Сподіваємося, що в майбутньому ми зможемо скоротити час перевезення вантажів залізницею ще на кілька днів. Таким чином, сьогодні ми можемо доставляти напівпричепи з вантажем утричі швидше, ніж автомобільним транспортом», - уточнив керівник LTG Cargo Егле Шіме.
У перспективі та за потреби буде розглядатися можливість запровадження регулярного маршруту поїздів у цьому напрямку, а LTG Cargo й Укрзалізниця готові надати локомотиви та спеціалізовані платформи, необхідні для перевезення вантажів цим маршрутом.
Як повідомляв Укрінформ, у жовтні Укрзалізниця, австрійська залізнична компанія Rail Cargo Austria та німецький вагонний оператор VTG у межах дії меморандуму між Укрзалізницею та RCA успішно провели тестовий інтермодальний рейс з перевезення напівпричепів за маршрутом Київ-Будапешт.