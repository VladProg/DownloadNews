Президент Володимир Зеленський обговорив з генеральним секретарем Організації Об'єднаних Націй Антоніу Гутеррешем питання припинення ядерного шантажу російської федерації та відновлення безпеки українських атомних електростанцій.

Про це глава держави повідомив під час спільної з генсеком ООН пресконференції у Києві, передає кореспондент Укрінформу.
“Обговорили сьогодні те, як припинити ядерний шантаж росії і відновити безпеку усіх українських атомних електростанцій, порушену росією, зокрема, безпека Запорізької АЕС. ЗАЕС повинна повернутись під повний український контроль - це питання саме глобальної, а не лише української безпеки”, - підкреслив Зеленський.
Як повідомляв Укрінформ, генеральний секретар ООН Гутерреш у середу прибув з офіційним візитом до Києва.
російські війська захопили ЗАЕС у ніч проти 4 березня. Загарбники розмістили на майданчику станції військову техніку та боєприпаси. Вони постійно обстрілюють прилеглу територію і саму станцію, руйнуючи лінії електропередачі і спричиняючи відключення зовнішнього живлення. На майданчику ЗАЕС перебувають близько 500 російських загарбників.
Фото: ОП