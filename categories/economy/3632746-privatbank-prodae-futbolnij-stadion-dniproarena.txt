ПриватБанк виставив на продаж через СЕТАМ футбольний стадіон «Дніпро-Арена» та тренувальну базу футбольного клубу.

Як передає Укрінформ про це повідомляє пресслужба банку у Телеграмі.
"У межах програми реалізації неопераційної нерухомості ПриватБанк виставив на продаж через систему електронних торгів OpenMarket (ДП «СЕТАМ» Міністерства юстиції України) стадіон «Дніпро-Арена» та будівлі і споруди, крите футбольне поле «Учбово-тренувальної бази» у м. Дніпро", - йдеться в повідомленні.
Стартова ціна лота складає 113 млн грн. Стадіон «Дніпро-Арена» - найбільший футбольний стадіон у Дніпрі європейського класу, кількість місць 31 003 глядачів, реконструйований та відкритий у 2008 році. Знаходиться у оренді СК «Дніпро-1».
Футбольна арена має поле розміром 105×68 м, роздягальні, зали для розминки, тренажерну залу, тренерські кімнати, приміщення для представників ЗМІ, суддів, VIP-ложу на 296 місць, ресторан на 550 місць. Біля стадіону розташовані автостоянки для бізнес-класу.
Учбово-тренувальна база знаходиться у житловому масиві на околиці Дніпра - в лісо-парковій зоні ж\м Придніпровськ. Була побудована в 1971 році, у 2005 було додатково зведено два корпуси. Орендована дніпровським футбольним клубом СК «Дніпро-1». До складу тренувальної бази входять чотири стандартні трав'яні тренувальні поля, критий манеж з полем із штучного покриття і трибунами на 506 місць, котеджне містечко для проживання футболістів на 17 будівель і два корпуси «А» і «Б».
«Стадіон «Дніпро-Арена» може зацікавити інвесторів, які є справжніми шанувальниками футболу. Лот складається з декількох об’єктів нерухомості, які наразі здані в оренду», — зазначив генеральний директор ДП «СЕТАМ» Олександр Мамро.
Аукціон відбудеться 12 січня 2023 року, гарантійний внесок для участі: 5,6 млн грн.