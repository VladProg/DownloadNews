Обсяги українського експорту зернових та зернобобових у жовтні сягнули майже 2,12 млн т. Всього з початку маркетингового року Україна доправила на експорт понад 10,85 млн т збіжжя.

Як передає Укрінформ, про це повідомляє Міністерство аграрної політики та продовольства України з посиланням на дані Державної митної служби.
Так, станом на 17 жовтня протягом поточного місяця з України було експортовано 2,12 млн т зернових та зернобобових, зокрема: кукурудзи – 1 035 тис. т, пшениці – 957 тис. т, ячміню – 122 тис. т, жита – 0,4 тис. т.

Крім того, на експорт за жовтень було відправлено 6 тис. т борошна в перерахунку на зерно.
Відтак, за інформацією Мінагрополітики, разом експорт зернових, зернобобових (з продуктами їх переробки) та борошна сягнув 2,13 млн т, що дорівнює 97,7% показника жовтня минулого року.
Всього з початку 2022/2023 маркетингового року Україна експортувала 10,85 млн т зерна та борошна проти 16,59 млн т за 2021/2022 МР, або 65,4%.
Як повідомлялося, з моменту виходу першого судна з українським продовольством експортовано 7,4 млн тонн агропродукції. Загалом з українських портів вийшло 334 судна до країн Азії, Європи та Африки.
Фото: Міністерство інфраструктури