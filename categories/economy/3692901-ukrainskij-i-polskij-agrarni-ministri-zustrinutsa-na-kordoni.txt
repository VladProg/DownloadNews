Міністр аграрної політики та продовольства України Микола Сольський та новопризначений міністр сільського господарства і розвитку села Польщі Роберт Телус зустрінуться в п’ятницю на кордоні й обговорять проблемні питання щодо подальшого транзиту українського збіжжя через територію РП до третіх країн.

Про це поінформувало міністерство сільського господарства і розвитку села Польщі за результатами засідання кризового штабу у справі щодо збіжжя з України, скликаного у четвер ввечері новим міністром, передає Укрінформ.
Як зазначив під час зустрічі кризового штабу міністр Телус, разом із своїм заступником Рафалом Романовським він відвідає у п’ятницю польсько-український кордон, де зустрінеться з українським колегою, міністром Сольським.
“На кордоні ми також зустрінемося з міністром сільського господарства України Миколою Сольським, щоб ознайомитися з пропозиціями української сторони щодо експорту сільськогосподарської продукції з цієї країни”, - цитує польське міністерство Телуса.
За інформацією міністерства, під час засідання штабу представники різних міністерств та служб, які відповідають за контроль на кордоні, представили актуальну ситуацію, що стосується імпорту агропродукції з України. Зокрема, за їх даними, в межах своїх компетенцій вони повністю контролюють агропродукцію, яка поступає з України.
“Як залізничний, так і автомобільний транспорт повністю перевіряється, щоб жоден продукт невизначеної якості не пропускався до Польщі, а отже, і до ЄС. Якість продукції, що ввозиться, має відповідати нормативам. Це надзвичайно важливо як для харчової безпеки країни, так і для експорту нашої їжі”, - зазначив Телус.
У засіданні кризового штабу взяли участь представники міністерства сільського господарства, МЗС, міністерства розвитку і технологій, ветеринарної інспекції, санітарної інспекції, інспекції захисту рослин, прикордонної та митної служб, а також національного центру захисту сільського господарства тощо.
Як повідомляло агентство, польські аграрії упродовж останніх кількох місяців проводили масові акції протесту, зокрема виступаючи проти перевезення через територію Польщі до третіх країн української агропродукції. Вони підкреслювали, що значна частина українського зерна не перевозиться транзитом далі, а осідає в Польщі, знижуючи тим самим закупівельні ціни в РП на збіжжя польських аграріїв. Під тиском фермерів уряд Польщі звернувся до Єврокомісії про відмову від нульового мита на українську агропродукцію. Утім, Єврокомісія не виконала головну вимогу польських аграріїв про введення мита на українські товари сільськогосподарського призначення і продовжила ще на рік, до 5 червня 2024 року, угоду про безмитне ввезення товарів з України. Після цього у минулу середу відставку подав попередній міністр сільського господарства Польщі Генрик Ковальчик. У четвер на його місце було призначено Телуса.