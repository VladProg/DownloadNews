До кінця року компанія поставила собі за мету забезпечити автономними джерелами електроенергії понад дві третини працюючих магазинів мережі.

Уже зараз частина торгівельних точок забезпечена генераторами, що дає можливість крім звичного функціоналу організувати в них центри підзарядки гаджетів та безкоштовного wi-fi. Це, зокрема, в таких обласних центрах, як Київ, Вінниця, Житомир, Івано-Франківськ, Миколаїв, Львів, Одеса, а також в невеликих містах – в Ірпені, Бердичеві, Кременчузі, Прилуках, Конотопі та ін.
– Масовані ворожі обстріли, перебої з електроенергією – це черговий виклик для всіх учасників ринку. Але разом з тим, економіка та бізнес мають працювати, забезпечуючи базові потреби покупців. Саме тому ми підлаштовуємося під виклики сьогодення, щоб організувати безперебійну роботу мережі навіть в умовах тимчасових блекаутів, – розповів Олексій Зозуля, виконавчий директор Фокстрот.

Іншу частину мережі ритейлер забезпечив потужними зарядними станціями, UPS-обладнанням, додатковим світильниками, що працюють від повербанків тощо. Це дозволяє запустити каси, охоронну систему, а також дає достатнє освітлення для обслуговування.
Протягом останніх 2,5 місяців (з початку інтенсивних обстрілів енергетичної інфраструктури України) інвестиції Фокстрот в енергонезалежність магазинів склали близько 4 млн грн. Як додав СЕО, це необхідний крок для подальшого розвитку мережі, що дає можливість організувати повноцінну роботу всіх сервісів.
Між іншим, бізнес успішно протестував запуск супутникового інтернету Starlink на одному зі столичних магазинів, і уже користується ним в роботі. Наразі в компанії опрацьовують перелік магазинів, де зі світлом зникає мобільний інтернет, для додаткового встановлення там такого обладнання.
Приміром, якщо в магазині тимчасово немає стаціонарного електропостачання, але є інтернет, можна скористатися більшістю послуг: забрати інтернет замовлення, отримати консультацію на будь-який товар і зробити покупку, зняти готівку на касі до 6000 грн.
Крім того, спільно з компанією Arricano, ритейлер долучився до створення ENERGY SPACE зі зручними зонами для роботи та відпочинку у ТРЦ «РайON» і ТРК «Проспект» (м.Київ). Також допоміг облаштувати в Запоріжжі «Пункти незламності» на базі пожежно-рятувальних підрозділів ГУ ДСНС України у Запорізькій області.
Станом на 26 грудня у мережі Фокстрот працює 114 магазинів у 65 містах та інтернет-магазин Foxtrot.ua.
Фото: Foxtrot.ua