Прем’єр-міністр України Денис Шмигаль провів нараду з міністром енергетики Германом Галущенком та представниками Укренерго.

Про це він повідомив у Телеграмі, передає Укрінформ.
“Забезпечення енергетичним обладнанням — ключове питання наради з міністром енергетики та представниками Укренерго. Визначили пріоритети постачання й обговорили джерела фінансування. Маємо не лише забезпечити достатню кількість обладнання для ремонтів і відновлення інфраструктури, але й створити запас на осінньо-зимовий період та для деокупованих у майбутньому територій. Роботу треба прискорювати, аби встигнути до опалювального сезону. Роздані відповідні завдання”, - поінформував Шмигаль.
Окрім того, за його словами, на нараді обговорили питання залучення інвестицій у виробництво необхідного обладнання в Україні.
Шмигаль наголосив, що це сприятиме розвитку виробництв, створенню доданої вартості та економічному відновленню.
Як повідомляв Укрінформ, для підготовки до наступного опалювального сезону Україні необхідно 3,4 млрд доларів, в цю суму входить як відновлення генерації, так і закупівля необхідних ресурсів.