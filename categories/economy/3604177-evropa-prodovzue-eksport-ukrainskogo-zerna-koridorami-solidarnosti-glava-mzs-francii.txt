Європа продовжує імпорт українських зернових сухопутним коридором, а росія має переглянути своє рішення про вихід із «зернової угоди».

Про це міністр закордонних справ Франції Катрін Колонна заявила у своєму Твіттері, передає Укрінформ.
«Зі свого боку, Європа продовжує свої «коридори солідарності» через континент. Більш ніж половина українських зернових, необхідних для продовольчої безпеки світу, змогли залишити Україну таким чином», - написала Колонна, додавши відповідне зображення.

Колонна також наголосила, що росія має переглянути своє рішення про вихід із «зернової угоди».
«Призупинивши участь у зерновій угоді, росія посилює світову продовольчу кризу, спричинену її агресією проти України. Вона повинна переглянути це рішення, яке несе тяжкі наслідки», - зазначила Колонна.
Як повідомляв Укрінформ, у суботу росія заявила про вихід із Чорноморської зернової ініціативи у відповідь на атаку дронів на Севастопольську бухту, під час якої були пошкоджені воєнні кораблі чорноморського флоту рф.