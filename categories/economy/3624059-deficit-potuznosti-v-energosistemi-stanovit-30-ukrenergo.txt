Дефіцит потужності у вівторок, 29 листопада, в енергосистемі України становить 30%

Як передає Укрінформ, про це повідомляє НЕК "Укренерго" у Телеграмі.
"Станом на 11:00 виробники електроенергії забезпечують 70% споживання електроенергії в Україні. Дефіцит потужності наразі складає 30%", - йдеться у повідомленні.
Повідомляється, що зростання дефіциту потужності викликане аварійним відключенням блоків на декількох електростанціях, які відбулися у понеділок зранку, а також подальшим зростанням споживанням через погіршення погодних умов. При цьому загальний дефіцит в енергосистемі – це наслідок семи хвиль ракетних ударів росіян по енергетичній інфраструктурі країни.
У компанії наголосили, що Укренерго доводить до операторів систем розподілу (обленерго) ліміти споживання по кожній області, перевищувати які не можна. Графіки відключень складають та безпосередньо застосовують обленерго.
Як повідомлялося, ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти системи електропередачі.
Масовані атаки на українську енергосистему тривають із 10 жовтня.