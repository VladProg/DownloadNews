Державне підприємство "Гарантований покупець" із початку 2022 року станом на 28 вересня виплатило виробникам електроенергії, виробленої з відновлюваних джерел енергії (ВДЕ), 24,8 млрд гривень.

Як передає Укрінформ, про це повідомляється в інфографіці держпідприємства.
Зазначається, що 13,9 млрд грн із загальної суми "Гарантований покупець" виплатив за електроенергію з ВДЕ, придбану в 2022 році; 8,5 млрд грн - за 2021 рік та 2,4 млрд грн - за 2020 рік.
Рівень розрахунків "Гарантованого покупця" з початку року становить 46,9%, при цьому за електроенергію, придбану у січні, держпідприємство розрахувалося повністю. Найнижчий рівень розрахунку перед виробниками електроенергії з ВДЕ - за травень (19%), квітень (19,2%) та березень (20,1%).

Усього з початку 2022 року станом на 28 вересня "Гарантований покупець" придбав 6,454 млн МВт-год. електроенергії з ВДЕ. Найбільшу частку в загальному обсязі придбаної електроенергії – 68% - становить сонячна енергія. Частка енергії вітру становить 21%, біоенергії – 9%, гідроенергетики – 2%.
Як повідомлялося, "Гарантований покупець" у 2021 році виплатив виробникам електроенергії, виробленої з відновлюваних джерел енергії (ВДЕ), 70 млрд гривень.
"Гарантований покупець" є посередником між виробниками електроенергії з відновлюваних джерел та покупцями такої електроенергії.