Шостий Німецько-український економічний форум проходить у Берліні 24 жовтня під гаслом «Відновлення, розумне зростання та безпека».

Участь у форумі, за даними організаторів, беруть понад 500 представників політикуму та бізнесу, повідомляє кореспондент Укрінформу.
Як очікується, по відеозв’язку до учасників форуму звернеться Президент Володимир Зеленський.
Участь у форумі беруть Прем’єр-міністр України Денис Шмигаль і федеральний канцлер Німеччини Олаф Шольц, німецькі та українські міністри та керівники бізнесу, насамперед енергетичного сектору, інфраструктурної галузі.
Вони обговорять економічний розвиток України під час війни та можливості співпраці й інвестицій. Теми інфраструктури, енергетики та оборони – у фокусі трьох панельних дискусій.

Зокрема, у програмі заходу «Діалог міністрів» за участю віцеканцлера, міністра економіки ФРН Роберта Габека та першого віцепрем'єр-міністра, міністра економіки України Юлії Свириденко – панелі на теми: «Німецько-українські ділові відносини: стратегії поглиблення співпраці та розумне зростання», «Сучасні виклики та шляхи їх вирішення у сфері реконструкції та відновлення» і «Безпека в Україні – економічне співробітництво у воєнний час».
«Незважаючи на нинішню надзвичайну ситуацію, пов’язану з війною, для нас дуже важливо – розвивати співпрацю між українськими та німецькими компаніями. Постійної допомоги можна досягти, лише якщо ми тісніше інтегруємо українських постачальників і клієнтські компанії в європейський та німецький економічний цикл. Німецько-український економічний форум пропонує можливість інтенсивно обмінюватися думками щодо можливостей та викликів співпраці», – заявив президент Торгово-промислової палати Німеччини Петер Адріан. За його словами, цією конференцією Німеччина також посилає сигнал солідарності з підприємцями, яким вдається зберегти економіку, незважаючи на російську загарбницьку війну.
«Незважаючи на війну, десяток інвестиційних проєктів уже розпочато, і німецькі компанії зараз подають заявки на інвестиційні гарантії від федерального уряду з 30 додатковими проєктами. Реконструкція почалася, долучаються німецькі компанії», – заявив своєю чергою заступник голови Східного комітету Крістіан Брух. Він зауважив, що ризики війни можна контролювати, особливо в західній і центральній частинах країни, однак потрібні більш привабливі пропозиції державного та приватного фінансування, а також страхові рішення для транспортування через Україну.






У Берліні розпочинається 6-й Німецько-український економічний форум / Фото: Ольга Танасійчук, Укрінформ

























Райнер Перау, керуючий директор Німецько-української ТПП, також аргументує цю думку: «Integrate Ukraine – девіз конференції – є важливою частиною Rebuild Ukraine. Чим відкритішими та чуйнішими ми будемо до України, тим швидше вона зможе оговтатися від російської агресії та стати цінним економічним партнером. Також важливо, щоб бізнесмени знову їздили в Україну, щоб розпочати бізнес. Ситуація з безпекою дозволяє це зробити в більшості регіонів».
Після різкого падіння у 2022 році експерти прогнозують, що українська економіка цього року зросте приблизно на три відсотки. За перші вісім місяців 2023 року німецько-український товарообіг зріс приблизно на 30%, до 6,2 млрд євро. Тоді як німецький імпорт знову трохи впав – на 5,5%, до 1,8 млрд євро, німецький експорт зріс на 52%, до 4,4 млрд євро.
Як повідомлялося, шостий Німецько-український економічний форум вважається важливим етапом на шляху до міжнародної конференції з реконструкції «Recovery Ukraine» у Берліні у червні 2024 року. Німецька економіка пропонує свою підтримку у підготовці конференції та хоче й надалі відігравати сильну міжнародну роль у відбудові України. Форум організує Східний комітет німецької економіки спільно з ТПП Німеччини та Німецько-українською торгово-промисловою палатою (AHK).
Україна та Німеччина проводять спільні бізнес-форуми з 2015 року.