Керівник Офісу Президента Андрій Єрмак провів зустріч із представниками українських та іноземних засобів масової інформації.

Про це повідомляє сайт глави держави, передає Укрінформ.


У спілкуванні із журналістами також взяли участь заступник керівника ОП Андрій Сибіга та радник – уповноважена Президента з прав дитини та дитячої реабілітації Дар’я Герасимчук.


Єрмак зазначив, що одним з найважливіших питань переговорів під час візиту до України генерального секретаря ООН Антоніу Гутерреша в середу було продовження Чорноморської зернової ініціативи після 18 березня.



«Позиція України незмінна. І це є одним із пунктів представленої Президентом Володимиром Зеленським формули миру. Ми виступаємо за продовження «зернової ініціативи» на необмежений строк. Україна зі свого боку виконує все, що ми погодили з ООН і Туреччиною», – наголосив він.


Керівник Офісу глави держави зауважив, що про це чудово знають усі партнери України. Крім того, проводиться потужна робота з країнами Африки, з’явилися амбасадори нашої гуманітарної ініціативи Grain from Ukraine («Зерно з України»), які є впливовими людьми на Африканському континенті.



Також Єрмак нагадав, що нещодавно, вперше за роки незалежності, Україну відвідав міністр закордонних справ Саудівської Аравії. За його словами. важливо, що Саудівська Аравія підтримує суверенітет і територіальну цілісність України. 23 лютого вона проголосувала за резолюцію Генеральної Асамблеї ООН щодо сталого миру в Україні, надає нашій країні гуманітарну допомогу та сприяла визволенню військовополонених.


Стосовно роботи на майданчику ООН Андрій Сибіга зазначив, що Україна активно консультується з постійними та непостійними членами Ради Безпеки, щоб не допустити в ній головування росії з квітня цього року.


Єрмак акцентував, що надзвичайно важливо знайти підхід до кожної країни на міжнародній арені, і для цього необхідна системна робота. Зокрема, це стосується й тих держав, які поки що не приєдналися до санкцій проти рф.
Окрім того, очільник ОП звернув увагу на важливість питання екологічної безпеки та відповідальності рф за екологічні злочини. За його словами, триває робота над формуванням міжнародної платформи навколо пункту мирного плану Володимира Зеленського, який стосується екологічної безпеки.


«Про ту шкоду й катастрофу, яку спричинили росіяни під час цієї війни, світ не знає, а треба, щоб знав», – наголосив Єрмак.



Своєю чергою Дар’я Герасимчук зазначила, що все скоєне росіянами проти українських дітей є не просто злочинами проти людства й людяності, не просто воєнними злочинами, а геноцидом.
«Україна – не перша країна, у якій викрадають дітей під час війни. Але такого масового злочину світ іще точно не бачив», – констатувала вона.


За словами Дар’ї Герасимчук, повернення українських дітей росії є надзвичайно складним процесом, до якого залучено багато різних людей та організацій.
Фото: ОП