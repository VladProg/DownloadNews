У Міністерстві юстиції 16 вересня було зареєстровано наказ Мінагрополітики від 22 серпня, який вносить зміни до вимог стосовно безпечності та якості молока і молочних продуктів.

Як передає Укрінформ, про це повідомляє пресслужба Міністерства аграрної політики та продовольства.
Зазначається, що внесені зміни передбачають запровадження прозорої системи ведення записів та обміну даними про результати лабораторних досліджень (випробувань) з використанням інформаційно-комунікаційної системи.
У міністерстві пояснюють, що це дозволить операторам ринку молока та молочних продуктів своєчасно та неупереджено виконувати вимоги статті 40 Закону України про державний контроль за дотриманням законодавства про харчові продукти.
Також запроваджуються чіткі норми щодо проведення лабораторних досліджень (випробувань), визначається, що для перевірки відповідності молока та молочної продукції затвердженим критеріям застосовуються, в тому числі, референс-методи.
Крім того, встановлюється мінімальна періодичність досліджень на виявлення залишків ветеринарних препаратів та інгібіторів, щодо вмісту яких діють законодавчі обмеження та/або у кількості, що перевищує максимально допустимі рівні.
У наказі деталізовано вимоги та критерії придатності молока, яке може використовуватися для споживання людиною, та поводження з молоком, яке не відповідає вимогам цього документа.
Зміни наберуть чинності з дня офіційного опублікування наказу, яке заплановане попередньо на 30 вересня цього року.
Як повідомлялося, у травні Мінагрополітики встановило вимоги до обігу молока, яке заготовлене малими сільгосптоваровиробниками.