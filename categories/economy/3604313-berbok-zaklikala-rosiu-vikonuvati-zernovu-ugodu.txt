Міністр закордонних справ Німеччини Анналена Бербок закликала росію виконувати свої зобов'язання за угодою про експорт українського зерна через Чорне море.

Як передає Укрінформ, про це повідомляє німецька газета Frankfurter Allgemeine Zeitung.
"Мільйони людей у світі голодують, а росія вкотре ставить під загрозу безпеку зерновозів. Це має припинитися…Чи зможуть родини у Лівані, Нігері чи Бангладеш заплатити за свій наступний обід, не повинно залежати від військових планів російського президента", - заявила Бербок.
Глава МЗС вказала на те, що наразі десятки зерновозів знаходяться в дорозі, щоб доставити зерно з України до інших країн. "Ми закликаємо росію не ставити під загрозу безпеку цих кораблів і виконати свої зобов'язання перед міжнародним співтовариством", - наголосила вона.
Як повідомляв Укрінформ, напередодні росія звинуватила Україну і Британію в «теракті проти кораблів чорноморського флоту та цивільних суден, задіяних у гарантуванні безпеки «зернового коридору», і заявила про вихід із Чорноморської зернової ініціативи.
Глава Міністерства закордонних справ України Дмитро Кулеба закликав світову спільноту не дозволити росії під надуманим приводом заблокувати «зерновий коридор», який гарантує продовольчу безпеку мільйонів людей.
Вранці 29 жовтня на рейді тимчасово окупованого Севастополя пролунали вибухи. Україна не підтверджує свою причетність до них.
У Стамбулі 22 липня на пропозицію Організації Об’єднаних Націй Україна, Туреччина та Генеральний секретар ООН Антоніу Гутерреш підписали Ініціативу про безпечне транспортування зерна та продуктів з портів «Одеса», «Чорноморськ» та «Південний». Гутерреш закликав продовжити термін дії Чорноморської зернової ініціативи, що спливав 22 листопада.
Судно Ikaria Angel з 40 тисячами тонн зерна на борту, що призначалося для Ефіопії, не змогло вийти в неділю з українського порту через блокаду, яку відновила росія після виходу із «зернової угоди».
Фото надано пресслужбою МЗС України