В Івано-Франківській області суд арештував російські активи на суму понад 150 мільйонів гривень та 20 об’єктів майна, бенефіціарними власниками яких є резиденти рф.

Як передає Укрінформ, про це повідомляє Офіс генерального прокурора.
"За клопотанням прокурорів Івано-Франківської обласної прокуратури судом накладено арешт на корпоративні права громадян рф на понад 151 млн грн та 20 об’єктів рухомого і нерухомого майна, бенефіціарами яких є резиденти країни-агресора", - ідеться в повідомленні.
Зазначається, що прокурори здійснюють процесуальне керівництво досудовим розслідуванням у кримінальному провадженні за фактами ухилення від сплати податків (ч. 2 ст. 212 Кримінального кодексу). У межах розслідування досліджується діяльність на Прикарпатті суб’єктів господарювання, кінцевими власниками яких є резиденти рф.
За даними слідства, низка приватних підприємств у сфері будівництва та сільського господарства ухилилися від сплати податків. Тривають заходи зі встановлення інших активів, об’єктів нерухомості, корпоративних прав і майна, що належить росії безпосередньо або через афілійованих осіб, а також резидентам рф.
Вирішується питання про передачу арештованого майна в управління Національного агентства з питань виявлення, розшуку та управління активами, одержаними від корупційних та інших злочинів (АРМА)
Як повідомляв Укрінформ, із 24 лютого АРМА, відшукало активів на суму понад 21,3 млрд грн.