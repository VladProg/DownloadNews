За прогнозом Міністерства фінансів, Україна у 2023 році витратить 658,44 млрд грн на обслуговування та виплату державного боргу, що утворився на 1 січня. Пік платежів припадає на травень, червень та листопад.

Як повідомляє Укрінформ, про це свідчать дані на сайті міністерства.
Так, у травні кредиторам належить виплатити 102,59 млрд грн, у червні - 89,93 млрд грн, у листопаді - 84,09 млрд грн.
Як видно із структури виплат, 536,06 млрд грн із загальної суми підуть на обслуговування та погашення державного внутрішнього боргу, 122,38 млрд грн - державного зовнішнього боргу.
Як повідомляв Укрінформ, державні запозичення до загального фонду державного бюджету за січень - грудень 2022 року становили 1261,1 млрд грн. Платежі з погашення державного боргу за 2022 рік становили 448,6 млрд грн (99,4% плану), платежі з обслуговування – 156,5 млрд грн (94,7% плану).