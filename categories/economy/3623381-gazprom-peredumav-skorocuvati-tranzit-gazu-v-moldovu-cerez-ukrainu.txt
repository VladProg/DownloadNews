Газпром вирішив не скорочувати транзит газу через Україну в Молдову з 28 листопада.

Заяву оприлюднено на Телеграм-каналі компанії, повідомляє Укрінформ.
"Прийнято рішення не знижувати подачу газу на ГВС "Суджа" (газовимірювальна станція на кордоні Курської області рф та Сумської області України – ред.) для транзиту в Молдову", - йдеться у повідомленні.
У Газпромі заявили, що "компанія "Молдовагаз" "усунула порушення з оплати поточних поставок газу в листопаді". За інформацією російського монополіста, отримано "кошти за газ, що осів на території України та призначений для споживачів Молдови".
Як повідомлялося, державна російська компанія "Газпром" у вівторок звинуватила Україну в нібито "осіданні" газу, призначеного для Молдови і заявила, що з 28 листопада може скоротити постачання газу в Молдову, яке проходить через Україну.
У свою чергу міністр інфраструктури Молдови Андрій Спину спростував обвинувачення Газпрому, заявивши, що деякі обсяги купленого газу Молдова залишає в українських сховищах.