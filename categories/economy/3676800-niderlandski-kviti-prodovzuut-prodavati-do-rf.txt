Нідерланди продовжують продавати квіти в росію, бо на них не поширюються санкції ЄС.

Про це повідомляє Укрінформ із посиланням на NU.
“Нідерландські хризантеми і тюльпани досі потрапляють до росіян. Продаж квітів не підпадає під санкції, і виробники та експортери фактично не мають моральних заперечень”, - йдеться у повідомленні.
Зазначається, що через повномасштабне вторгнення росії в Україну багато нідерландських товарів, які раніше експортувались до росії, зокрема чипи та електроніка, більше не можна продавати росіянам через санкції ЄС.
Однак квіти, як і раніше, дозволені, але, наприклад, кущ троянд підпадає під санкції.
Ідея полягає в тому, що росіяни можуть заробляти на рослинах або кущах, а на квітах не зможуть.
Квітникарі не бачать моральних заперечень щодо продажів квітів росіянам.
Однак обсяг експорту квітів з Нідерландів до росії таки постраждав, але від інших санкцій.
Зокрема, російським ваговозам більше не дозволено в'їжджати до Європи, тож транспортні перевезення стали набагато складнішими. Також ускладнилися фінансові операції.
Точні цифри щодо скорочення експорту квітів отримати важко.
За даними нідерландської Асоціації оптовиків квіткової продукції, росія випала з першого десятка країн експорту.
Цього тижня статистичне агентство Нідерландів CBS повідомило, що вартість експорту квітів і рослин до росії впала на 19 відсотків - до 324 мільйонів євро - у 2022 році.
Як повідомляв Укрінформ, мікрочипи виробництва нідерландських компаній попри санкції потрапляють до рф, експорт відбувається через посередників.
Розслідувачі зауважили, що існує схема, коли невелика група китайських компаній отримує нідерландські чипи та експортує їх до росії. Одна з таких компаній входить до санкційного списку США через поставки для російського оборонного комплексу.


Фото: www.nu.nl