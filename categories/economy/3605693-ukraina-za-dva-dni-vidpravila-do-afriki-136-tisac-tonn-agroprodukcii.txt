Україна 31 жовтня та 1 листопада відправила до країн Африки "зерновим коридором" шість суден 136 тис. т сільськогосподарської продукції.

Про це повідомляє Міністерство аграрної політики та продовольства України в Телеграмі, передає Укрінформ.
«За два останні дні Україна відправила “зерновим коридором” до африканських держав 136 тис. тонн с/г продукції на шістьох кораблях (31 жовтня - 1 листопада). Зокрема, вчора ще одне судно в рамках Всесвітньої продовольчої програми ООН відбуло до Ефіопії із 30 тис. т пшениці. Це вже сьомий корабель в рамках цієї програми», - йдеться в повідомленні.
За інформацією Мінагрополітики, загальний тоннаж відправок пшениці до нужденних країн в рамках ВПП ООН становить 220 тис. т.
Всього за останні два дні українські порти покинули 15 кораблів із 486 тис. тонн вантажу. Таким чином, зауважують в міністерстві, Україна продовжує виконувати роль світового гаранта продовольчої безпеки.
Всього за три місяці роботи “зернового коридору” з портів Одеса, Чорноморськ та Південний вийшли 423 кораблі з 9,8 млн т аграрних вантажів (зерно, олійні та продукти переробки). Пшениці "зерновим коридором" було реалізовано 2,9 млн т, з яких до країн Африки пішло 772 тис. т(26,86%).
Як повідомлялося, у Стамбулі 22 липня підписали міжнародну угоду про розблокування українських портів для вивезення зерна. Україна підписала документ із Туреччиною та ООН. Дзеркальну угоду з Туреччиною та ООН також підписала росія.
29 жовтня рф заявила про вихід із Чорноморської зернової ініціативи, скориставшись як приводом для такого рішення нібито атакою дронів на Севастопольську бухту.