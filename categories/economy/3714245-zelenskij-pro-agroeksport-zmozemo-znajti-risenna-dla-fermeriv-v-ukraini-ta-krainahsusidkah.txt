Володимир Зеленський розраховує знайти рішення стосовно експорту української аграрної продукції, яке відповідатиме спільним інтересам українських і європейських виробників.

Про це Президент України сказав у відеозверненні до співвітчизників, передає Укрінформ.
«Внутрішня політика не має перекривати спільні європейські цілі. Тож, упевнений, ми зможемо знайти таке рішення, зокрема для фермерів в Україні та в деяких країнах-сусідках, яке відповідатиме нашим спільним європейським інтересам і стандартам», - зазначив Зеленський.

Як повідомлялося, на початку травня Єврокомісія оголосила про запровадження «виключних та тимчасових» запобіжних заходів проти імпорту з України, які обмежують надходження сільськогосподарських товарів українського виробництва до п’яти країн ЄС.
Запобіжні заходи стосуються українського зерна, кукурудзи, ріпаку та насіння соняшнику. Ці заходи також мають на меті усунення логістичних ускладнень щодо транспортування цих товарів у Болгарії, Угорщині, Польщі, Румунії та Словаччині. Вони будуть чинними до 5 червня 2023 року.
Фото: Мінінфраструктури