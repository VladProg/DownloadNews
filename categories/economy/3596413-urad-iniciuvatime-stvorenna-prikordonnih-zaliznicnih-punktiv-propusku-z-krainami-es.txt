Уряд буде стимулювати процес створення спільних прикордонних залізничних пунктів пропуску з країнами-сусідами ЄС аби пришвидшити логістику вітчизняних експортерів.

Як передає Укрінформ, про це сказала перший віцепрем’єр-міністр – міністр економіки України Юлія Свириденко під час зустрічі з представниками металургійної галузі за участі керівництва АТ "Укрзалізниця", повідомляє пресслужба міністерства.
"Уряд продовжує вести роботу з країнами-сусідами ЄС з метою створення спільних прикордонних залізничних пунктів пропуску. Одночасне проведення митних процедур двома сторонами має пришвидшити логістику товарів українського експорту до Євросоюзу", - зазначила Свириденко.
За її словами, уряд веде переговори з польською стороною аби збільшити штат працівників по фітосанітарному контролю на кордоні. І хоча це стосується лише агропродукції, але більш оперативне оформлення таких вантажів має прискорити всю транскордонну залізничну логістику українських вантажів.
У міністерстві зазначають, що на зустрічі також піднімались питання реформи тарифоутворення та пріоритезації логістики між різними видами вантажів. Окрім цього, сторони обговорили зміни в тарифній політиці «Укрзалізниці» і домовились продовжити діалог за цим напрямком.
Як повідомляв Укрінформ, до кінця 2022 року планується відкриття трьох пунктів пропуску через держкордон на заході України: "Нижанковичі" на кордоні з Польщею, "Красноїльськ" та "Дяківці" – на кордоні з Румунією.