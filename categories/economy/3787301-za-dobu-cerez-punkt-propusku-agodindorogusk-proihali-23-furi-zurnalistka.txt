Станом на ранок 15 листопада на пункті пропуску українсько-польського кордону "Ягодин–Дорогуськ" на виїзд зареєструвалися в електронній черзі 4 тис. вантажівок, за попередню добу цей пункт проїхало лише 23 фури через блокування польськими перевізниками.

Про це розповіла журналістка Волинської регіональної редакції Українського радіо Оксана Кривцун, передає Укрінформ.
Кривцун нагадала, що блокування польськими перевізниками кордону з Україною триває протягом тижня, і поки що пропускна здатність пунктів пропуску не поліпшується. Ці польські перевізники є переважно приватними, вони не представляють державні федерації перевізників Польщі, уточнює журналістка. Державні федерації перевізників Польщі продовжують підтримувати Україну і не чинять перешкод проходженню фур через кордон.
Зі свого боку, українські підприємці, які займаються міжнародними перевезеннями товарів, розповіли, що блокування здійснює група польських перевізників, які раніше були зорієнтовані на ринки транспортних послуг та перевезень у Білорусь і Росію. І, власне, вони блокують територію трьох митниць, розташованих поблизу відповідних напрямків до Росії та Білорусі. Блокування руху вантажівок польськими перевізниками залишається на трьох напрямках пунктів пропуску на кордоні з Україною – Ягодин, Краковець і Рава-Руська.
"На сьогодні (15 листопада) на виїзд станом на 7 ранку зареєстровані в електронній черзі 4 тисячі вантажних автомобілів на пункті пропуску "Ягодин–Дорогуськ". За попередню добу через митницю пройшло лише 23 авто (йдеться саме про пункт пропуску "Ягодин–Дорогуськ"). За вимогами митного оформлення всі зареєстровані мають бути в електронній черзі. Це те, проти чого виступають польські перевізники. Вони не хочуть реєструватися в електронній черзі. На в'їзд в Україну зі сторони Дорогуська зараз стоїть 1250 авто", – зазначила журналістка.
Кривцун також поспілкувалася із перевізником Андрієм Ткачуком, який здійснює транспортування товару через Польщу до Німеччини та Бельгії. За його словами, блокада митних переходів польськими перевізниками може тривати довго, навіть до кінця року, і може паралізувати міжнародні перевезення. Як зауважує Ткачук, ринок перевезень в Україні не може бути конкурентом Польщі, бо український транспорт, що здійснює доставку в Європу, є в 10 разів меншим за кількістю фур. "Ми не є глобальними конкурентами полякам. У нас 30 тис. автомобілів, нехай 40 тис. зараз їздить в Європу. А у поляків – 300 тис....", – сказав він.
Такі проблеми є лише на українсько-польському кордоні, бо далі український перевізник прямує в Європу без проблем, розповіла Кривцун.
Блокування матиме негативні наслідки для економіки України в ближній і дальній перспективі, зазначив заступник начальника управління економічного розвитку Волинської військової адміністрації Андрій Ткачук (він має однакове ім'я та прізвище із перевізником Андрієм Ткачуком): "Будь-яке блокування є нестандартною і аварійною ситуацією, яка може призвести до суттєвих втрат і порушень як договірних зобов'язань, так і певних графіків руху, прив'язаних до графіків виробництва, переробки. Це частина ризиків. А є ще ризики довгострокові, які можуть призвести до виходів певних інвесторів із певних регіонів".
Як повідомляв Укрінформ, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: "Корчова–Краківець", "Гребенне–Рава Руська", "Дорогуськ–Ягодин".
Через блокування на окремих пунктах пропуску час очікування на в’їзд в Україну для вантажівок сягає майже 6 діб (140 годин).
Протест офіційно зареєстрований польськими перевізниками у місцевих органах влади до 3 січня 2024 року.
Серед вимог перевізників до уряду Польщі – повернення практики дозволів для українських перевізників; посилення для іноземних перевізників правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо їхня фінансова діяльність відбувається не на території ЄС; створення окремої черги для автомобілів з номерами країн ЄС; створення окремої черги на всіх кордонах для порожніх фур, отримання доступу до української системи "Шлях".
Україна проводить перемовини з польською стороною для розблокування кордону.
Віцепрем'єр-міністр – міністр розвитку громад, територій та інфраструктури України Олександр Кубраков заявив, що вимоги польських перевізників про зміну Угоди про лібералізацію вантажних перевезень між Україною та Євросоюзом (так званий "транспортний безвіз") не мають підстав, а отже, такі зміни не обговорюються.
Ілюстративне фото з відкритих джерел