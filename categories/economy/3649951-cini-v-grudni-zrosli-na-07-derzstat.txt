Інфляція на споживчому ринку в грудні 2022 року порівняно з листопадом 2022 року становила 0,7%, порівняно з груднем 2021 року – на 26,6%.

Про це повідомляє Укрінформ із посиланням на Державну службу статистики.
«Інфляція на споживчому ринку в грудні 2022 року порівняно з листопадом 2022 року становила 0,7%, за рік у цілому – 26,6%», - ідеться в повідомленні.
Зазначається, що на споживчому ринку в грудні ціни на продукти харчування та безалкогольні напої зросли на 0,7%. На 2,5–0,9% подорожчали масло, молоко та молочні продукти, хліб, фрукти, овочі, безалкогольні напої, риба та продукти з риби. Водночас на 2,7–0,1% подешевшали продукти переробки зернових, яйця, цукор, м'ясо птиці, сало, свинина, рис.
Ціни на алкогольні напої та тютюнові вироби підвищилися на 0,7%, що пов’язано з подорожчанням тютюнової продукції на 1,7%.
Одяг і взуття подешевшали на 2,6%, зокрема, одяг – на 3,0%, взуття – на 2,4%.
Зростання цін у сфері охорони здоров’я на 0,9% відбулося насамперед за рахунок подорожчання амбулаторних послуг на 1,3% та фармацевтичної продукції – на 1,0%.
Ціни на транспорт зросли на 1,6%, переважно через подорожчання палива та мастил на 3,1%.
Як повідомляв Укрінформ, за даними Держстату, інфляція на споживчому ринку в листопаді 2022 року порівняно з жовтнем 2022 року становила 0,7%, з початку року – 25,7%.
Фото: НБУ