Частина машинобудівних підприємств з Краматорська успішно релокована, зокрема й до країн Євросоюзу.

Про це начальник Донецької обласної військової адміністрації Павло Кириленко повідомив у інтерв'ю Укрінформу.
«Якщо говорити про великі машинобудівні підприємства в Краматорську, то вони зупинені, частина їх успішно релокована, зокрема й до країн Євросоюзу», - сказав посадовець.
Він не уточнив, які саме підприємства були релоковані в країни ЄС, але зазначив, вони змінили профіль роботи.
«Це машинобудівні підприємства, які дещо змінили профіль своєї роботи. Я думаю, ви розумієте, про що я говорю. З метою безпеки переїхали на Захід нашої держави, а потім - навіть до країн Європейського Союзу», - сказав Кириленко.
Як повідомлялося, на Львівщину з різних областей України за минулий рік переїхали і розпочали роботу понад 250 підприємств.