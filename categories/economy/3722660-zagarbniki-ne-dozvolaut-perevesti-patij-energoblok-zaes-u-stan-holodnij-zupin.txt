Загарбники не дозволяють українському персоналу Запорізької АЕС перевести енергоблок №5 у стан «холодний зупин», як це передбачено розпорядженням Держатомрегулювання від 8 червня 2023 року.

Як передає Укрінформ, про це повідомляє пресслужба Державної інспекції ядерного регулювання.
«Сподіваюся, що під час свого чергового візиту на Запорізьку АЕС гендиректор МАГАТЕ Рафаель Маріано Гроссі зможе вплинути на російських окупантів та переконати їх у необхідності переведення енергоблока №5 у «холодний зупин». Перешкоджання з боку російських загарбників є нічим іншим, як черговим ядерним шантажем. І відбувається це після вчинення підриву ними Каховської ГЕС, що призвело, фактично, до зникнення Каховського водосховища та загострення питання водозабезпечення ЗАЕС», - сказав в.о. голови Державної інспекції з ядерного регулювання України Олег Коріков.
Зазначається, що фахівці Міжнародного агентства з атомної енергії (МАГАТЕ) також зацікавлені і наголошують на важливості доступу до Запорізької ТЕС, а також її відвідного каналу, до ставка-охолоджувача ЗАЕС, щоб краще оцінити ситуацію із забезпеченістю атомної станції резервами води.
Як повідомляв Укрінформ, генеральний директор Міжнародного агентства з атомної енергії Рафаель Гроссі 7 червня заявив, що очолить місію, яка поїде на Запорізьку АЕС після підриву росіянами Каховської гідроелектростанції.
Державна інспекція ядерного регулювання України 8 червня 2023 року видала розпорядження Державному підприємству НАЕК «Енергоатом» про обмеження експлуатації енергоблока №5 Запорізької АЕС, як об’єкта державного нагляду, станом «холодний зупин».
Фото: Енергоатом