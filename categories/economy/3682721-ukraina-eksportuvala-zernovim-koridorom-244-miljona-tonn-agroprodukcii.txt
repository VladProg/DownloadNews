Україна від початку роботи "зернового коридору" 1 серпня 2022 року експортувала з портів Одеської області 24,4 млн тонн продовольства до країн Азії, Європи та Африки.

Про це йшлось під час перемовин віцепрем’єр-міністра з відновлення України – міністра розвитку громад, територій та інфраструктури Олександра Кубракова із заступником виконавчого директора Всесвітньої продовольчої програми ООН Раміро Лопес да Сілвою і уповноваженим представником і директором ВПП в Україні Метью Голлінгвортом, передає Укрінформ із посиланням на пресслужбу міністерства у Фейсбуці.
Зазначається, що Україна експортувала майже 500 тис. тонн продовольства до найбідніших країн світу в партнерстві з ВПП ООН.

У міністерстві наголошують, що показники експорту могли бути суттєво вищими, якби не затримки росією роботи інспекцій у Босфорі. Зокрема, в лютому через перешкоджання росіянами роботі Спільного координаційного центру в Стамбулі було проведено тільки 149 інспекцій при запланованих 296. Така ситуація призводить до формування заторів при вході у Босфор, яка стабільно сягає 120-140 суден.

Під час зустрічі сторони обговорили реалізацію та перспективи продовження «зернової ініціативи», розвиток альтернативних логістичних маршрутів для агроекспорту в межах ініціативи ЄС «Шляхи Солідарності», можливості інвестицій світового бізнесу в розвиток Дунайського портового кластеру та підтримку українських аграріїв.

"Україна відчуває свою глобальну відповідальність як один з гарантів продовольчої безпеки в світі. Саме тому ми активно працюємо з міжнародними партнерами над підтримкою розвитку української логістики. Цивілізований світ не повинен дозволити росії тримати в заручниках голоду мільйони людей в Африці та Азії", - підкреслив Кубраков.
Під час зустрічі також йшлося про розвиток українського агросектору, плани підтримки малих агровиробників та проєкти з розмінування територій під вирощування зернових культур.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовилися про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.
Туреччина 14 березня 2023 року заявила про продовження переговори зі сторонами "зернової ініціативи".
Фото: Міністерство інфраструктури України