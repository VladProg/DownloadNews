Загарбники завезли на територію Запорізької АЕС кілька РСЗВ «Град» і готують провокації.

Про це у Телеграмі повідомляє НАЕК "Енергоатом", передає Укрінформ.
"На територію захопленої Запорізької атомної електростанції рашисти вчора завезли кілька реактивних систем залпового вогню (РСЗВ) "Град". Цю зброю загарбники розмістили біля енергоблока № 6, безпосередньо поруч із територією станційного сухого сховища відпрацьованого ядерного палива, де раніше будували деякі «захисні споруди» в таємному режимі, порушуючи всі умови з організації ядерної та радіаційної безпеки", - наголосили у компанії.
В Енергоатомі вважають найбільш вірогідною провокацією, що готується, обстріли протилежного берега Дніпра, зокрема міст Нікополь і Марганець, установками «Град» безпосередньо з майданчика ЗАЕС, під «прикриттям» енергоблоків та СВЯП.
"Звертаємося до МАГАТЕ й усієї світової атомної спільноти, інформуючи про додаткове розміщення РСЗО «Град» безпосередньо на майданчику ЗАЕС. І вкотре закликаємо створити безпекову зону всередині та навколо станції за її повної демілітаризації й деокупації", - йдеться у заяві Енергоатома.
Як повідомлялося, російські війська захопили ЗАЕС 4 березня. Відтоді загарбники розміщують на майданчику станції військову техніку та боєприпаси, постійно обстрілюють як прилеглу територію, так і саму станцію, руйнуючи лінії електропередач і спричиняючи відключення зовнішнього живлення.