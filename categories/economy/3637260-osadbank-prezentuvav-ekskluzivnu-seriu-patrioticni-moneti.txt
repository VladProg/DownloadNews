Ощадбанк презентував ексклюзивну серію із п'яти срібних монет «Патріотичні монети».

Як передає Укрінформ, про це повідомляє пресслужба банку.
"Для підтримки єдності українського народу у складні часи Ощадбанк у партнерстві з компанією-представником монетних дворів на початку війни замовив ексклюзивні срібні монети, які відображають героїчне протистояння українського народу армії загарбника. Дизайн монет розробили майстри монетного двору на основі матеріалів, наданих банком. Він відображає символи єдності, сили та мужності українського народу", - йдеться в повідомленні.
Зазначається, що кожна з монет закарбувала один із епізодів героїчної боротьби українців з ворогом. До серії входять монети: «Русскій воєнний корабль, іді…», «Чорнобаївка – південний щит України», «Тракторні війська України», «Україна в моєму серці» та «Все буде паляниця!».
Монета «Русскій воєнний корабль, іді…» присвячена протистоянню українських прикордонників ворогу на острові Зміїний. Фраза, якою захисники Зміїного відповіли кораблю окупантів, стала квінтесенцією рішучості українців захищати свою землю.

Монета «Чорнобаївка – південний щит України» присвячена подіям у Чорнобаївці. Збройні Сили України в селі Чорнобаївка неодноразово демонстрували професіоналізм і готовність захищати незалежність України, а ворог – свою бездарність і готовність лише до поразки.

Монета «Тракторні війська України», присвячена сміливим українським аграріям. Війна в Україні руйнує агровиробництво, але фермери мужньо борються за те, щоб нагодувати українців попри воєнні умови.

Багато українців вимушено залишили і залишають свої домівки та країну в пошуках безпечного місця для життя. Любов до Батьківщини українці зберігають у своєму серці навіть на відстані. На монеті «Україна в моєму серці» це символізують серце та український герб із синьо-жовтих стрічок, як на державному прапорі.

Монета «Все буде паляниця!» зображує, те що українська паляниця стала справжнім символом патріотизму під час повномасштабної війни. За допомогою цього слова українці відрізняють своїх від чужих.

«Ідею створення патріотичних монет підказало саме життя. Вони про кожного з нас: мужніх військових, відважних фермерів, українців, які залишились з початку війни в Україні, й тих, хто вимушено поїхав закордон», – зазначив заступник голови правління Ощадбанку Антон Тютюн.
Діаметр усіх монет 38,60 мм, маса 31,10 г, номінал 2 долари.
Як повідомлялося, Національний банк увів в обіг набір "Державні символи України" із трьох пам'ятних монет: "Наш герб", "Наш стяг" та "Наш гімн".
Фото: Ощадбанк