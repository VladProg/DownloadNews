Фонд гарантування вкладів фізичних осіб виставляє на продаж активи АТ "МР Банк", а саме права вимоги за кредитами компаній, зі стартовою ціною лоту 3,26 млрд грн.

Як передає Укрінформ, про це повідомляє пресслужба Фонду гарантування.
"10 квітня у системі Prozorro.Продажі відбудеться аукціон з продажу активу АТ «МР Банк». Уперше на торги виставлено права вимоги за кредитними договорами, що укладені з двома юридичними особами. Компанії-позичальники є частиною міжнародної корпорації", - йдеться в повідомленні.
Зазначається, що на забезпечення виконання зобов’язань за кредитними договорами оформлені 2 електростанції на сонячних батареях в Одеській та Миколаївській областях із супутнім виробничим обладнанням. Додатково в заставу оформлені акції юридичних осіб, частки в статутному капіталі юридичної особи, права вимоги за контрактами та фінансова порука юридичних осіб.
Загальна заборгованість за кредитами – 3,26 млрд грн, такою і буде початкова ціна лоту.
Торги відбудуться за «англійською» моделлю аукціону.
Як повідомлялося, Фонд гарантування вкладів фізичних осіб забезпечив перерахування до спеціального фонду державного бюджету коштів в еквіваленті 17 млрд грн з рахунків Промінвестбанку та Міжнародного резервного банку (колишній Сбербанк росії).