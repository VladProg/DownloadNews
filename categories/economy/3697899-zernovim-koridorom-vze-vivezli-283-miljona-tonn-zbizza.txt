За час дії Чорноморської зернової ініціативи з України 903 суднами було вивезено 28,3 млн тонн зерна.

Про це повідомило міністерство національної оборони Туреччини після зустрічі віцепрем’єр-міністра з відновлення – міністра розвитку громад, територій та інфраструктури Олександра Кубракова та міністра національної оборони Туреччини Хулусі Акара, передає Укрінформ.
“Було обговорено кроки, які необхідно зробити для безперебійного та безперервного продовження ініціативи, яка на сьогодні забезпечила безпечну доставку 903 суднами 28,3 млн т зерна до країн, що потребують допомоги”, - йдеться в заяві турецького міністерства.
Зазначається, що зустріч міністрів пройшла в позитивній та конструктивній обстановці, зокрема, було надано оцінки зерновій ініціативі.
Як повідомляв Укрінформ, Олександр Кубраков після зустрічі в турецькому Кайсері оголосив про поновлення інспекції суден, попри спроби рф зірвати «зернову угоду».
Фото: Haberin Fotoğrafları