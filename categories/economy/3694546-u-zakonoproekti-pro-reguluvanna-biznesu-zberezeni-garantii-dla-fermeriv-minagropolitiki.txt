У проєкті закону “Про особливості регулювання підприємницької діяльності у перехідний період” (№6013) всі гарантії для фермерських господарства зберігаються.

Про це повідомила заступниця міністра аграрної політики та продовольства України Людмила Шемелинець, передає Укрінформ з посиланням на пресслужбу міністерства.
Вона зазначила, що законопроєктом передбачається усунення суперечностей, які існують між діючими Господарським та Цивільним кодексами, щоб позбутися застарілих форм на майно, які є рудиментами радянського союзу.
Зокрема, таку організаційно-правову форму як Фермерське господарство (ФГ) законопроєктом пропонується реорганізувати на пільгових умовах.
За словами Шемелинець, законопроєкт пропонує застосувати однаковий підхід до всіх суб'єктів господарювання. Зокрема, суб'єкти підприємництва в залежності від кількості працюючих та доходів від будь-якої діяльності за рік можуть належати до суб'єктів мікропідприємництва, суб'єктів малого підприємництва, суб'єктів середнього або великого підприємництва. Фермерських господарств як організаційно-правової форми не існуватиме.
“У законопроєкті визначені перехідні положення, які гарантують фермерським господарствам безболісний перехід до нової організаційно-правової форми. Протягом 5 років з дня набрання чинності закону ФГ матимуть можливість прийняти рішення щодо перетворення в господарські товариства або об'єднання з іншими”, - підкреслила заступниця міністра.
Крім цього, на час перехідного періоду при реорганізації господарства кредитори не зможуть вимагати забезпечення виконання зобов’язань шляхом укладення договорів застави чи поруки, дострокового припинення або виконання зобов’язань перед кредитором та відшкодування збитків.
Також, господарське товариство (правонаступник ФГ) зможе використовувати ліцензії та інші документи дозвільного характеру, що отримані на ФГ, до закінчення їх строку дії. Разом з цим, право постійного користування земельними ділянками, набуте підприємствами на момент вступу закону в дію, переходитиме до господарського товариства - правонаступника.
Реєстраційні дії щодо перетворення ФГ у господарське товариство та адміністративні послуги, пов’язані із переоформлення документів дозвільного характеру та речових прав на майно будуть проведені безоплатно.
Шемелинець зауважила, що процес реорганізації ФГ у господарські товариства має пройти без додаткових проблем та значних фінансових витрат для їх власників.
Як повідомлялось, Верховна Рада прийняла за основу із продовженням строку підготовки законопроєкт “Про особливості регулювання підприємницької діяльності у перехідний період” (№6013) 12 січня 2023 року.