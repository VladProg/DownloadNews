Після того, як буде створено міжнародну комісію з конфіскації активів РФ і відповідний міжнародний фонд, першими заморожені активи туди передадуть США і Канада.

Таку думку висловив Прем'єр-міністр України Денис Шмигаль в інтерв'ю телеканалу Інтер, що транслювалось в телемарафоні "Єдині новини", підбиваючи підсумки дводенної міжнародної конференції щодо відбудови України (Ukraine Recovery Conference) у Лондоні, повідомляє Укрінформ.
"Ми утворили спільно з партнерами відповідний реєстр збитків, завданих Росією Україні. Наступні два кроки - це утворення міжнародної комісії і відповідного міжнародного фонду, де будуть акумулюватись ці кошти. Партнери уже розпочали інвентаризацію російських активів, щоб ми розуміли конкретні цифри і конкретні механізми. Перші конфісковані кошти ми очікуємо від США і від Канади, які надійдуть уже у новостворений фонд", - сказав Шмигаль.
Він висловив сподівання, що це буде перший прецедент, який відкриє юридичні двері уже для інших партнерів, які ще мають певні сумніви чи вагаються.
Прем'єр нагадав, що важливим меседжем конференції у Лондоні стало саме оголошення усіма партнерами, що Росія має заплатити за агресію і за всі ті збитки, яких вона завдала Україні.
"Ми продовжуємо нашу роботу над створенням міжнародного компенсаційного механізму, для конфіскації заморожених російських коштів, для майбутніх репарацій і майбутнього відшкодування тих сотень мільярдів доларів, які Росія нанесла збитків Україні", - сказав він.
Шмигаль також зазначив, що учасниками цієї конференції з відбудови України стала 61 країна і 1,5 тисячі учасників. "Інтерес колосальний. І це при тому, що ще кілька тисяч не змогли потрапити на конференцію, але бажали. Маючи таку коаліцію для нашої відбудови, ми говоримо про те, що започаткувалась коаліція відновлення України. Переконаний, що нові країни і бізнес продовжать долучатись до цієї коаліції", - зазначив Прем'єр.
За його словами, на сьогодні уже 400 бізнесів долучились до ініціативи щодо відновлення України.
Як повідомлялося, Україна вже готує механізм, що дасть змогу конфіскувати до 500 млрд доларів заморожених на Заході російських активів.
У Лондоні 21-22 червня пройшла міжнародна конференція щодо відбудови України (Ukraine Recovery Conference). Захід став продовженням щорічних конференцій щодо реформ в Україні, які відбувалися з 2017 року.