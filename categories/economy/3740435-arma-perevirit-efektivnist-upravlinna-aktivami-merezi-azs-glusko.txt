У Національному агентстві України з питань розшуку та менеджменту активів (АРМА) планують перевірити ефективність управління активами, переданими нацагентству. Розпочнуть із мережі АЗС «Глуско».

Як передає Укрінформ з посиланням на АРМА, про це повідомила голова відомства Олена Дума.
«АРМА розпочинає перевірки по найбільш резонансних та важливих для держави кейсах. Наша мета дуже чітка – управління активами на мільярди гривень має бути ефективним та приносити бюджету воюючої країни належні доходи», - зазначила Дума.
Наголошується, що Нацагенство вже розпочало перевірку ефективності управління мережею АЗС «Глуско», яку було арештовано та передано установі у травні минулого року.
За словами Думи, управитель вже понад рік користується активами «Глуско», а це фактично 89 автозаправних комплексів, 8 земельних ділянок, 2 нафтобази та корпоративні права 35 компаній. При цьому за весь час до державного бюджету перераховано лише 1,151 млн грн, що викликає питання щодо ефективності управління.
Водночас, згідно наявних в Агентства документів, управитель не подає або не оформлює інформацію стосовно майже половини отриманих від АРМА автозаправних комплексів, внаслідок чого бюджет щомісяця недоотримує значну суму коштів.
Зазначається, що моніторингові заходи проводяться Комісією з контролю за ефективністю з управління активами АРМА відповідно до постанови Кабінету Міністрів України №351 та триватимуть до 31 липня цього року. Про результати перевірки та ухвалені на її підставі рішення буде повідомлено додатково.
Як повідомлялося, у травні 2022 року уряд прийняв пропозицію АРМА щодо передачі в управління за особливою процедурою низки арештованих активів мережі АЗС «Глуско», зокрема, понад 200 автозаправних комплексів та об’єктів нерухомості. З вересня 2022 по червень поточного року ТОВ «Нафтогаз Ойл Трейдинг», управитель активами, забезпечив відновлення роботи 79 автозаправних комплексів.
Фото: 24TV.ua