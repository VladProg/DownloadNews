Голова Національного банку України Андрій Пишний вирушив із робочим візитом до Варшави для участі в роботі місії Міжнародного валютного фонду.

Як передає Укрінформ, про це в Фейсбуці повідомляє пресслужба НБУ.
«Голова Національного банку України Андрій Пишний відбув із робочим візитом до Варшави для участі в роботі місії МВФ. У межах візиту відбудуться зустрічі з представниками МВФ, під час яких обговорюватиметься потенційна Програма розширеного фінансування для України», - йдеться в повідомленні.
Зазначається, що у роботі місії, крім голови НБУ, беруть участь його заступники Сергій Ніколайчук, Юрій Гелетій та Дмитро Олійник, а також представники підрозділів, до сфери відповідальності яких входить забезпечення цінової та фінансової стабільності, а також координація міжнародних програм. Інші члени Правління та експерти НБУ долучаються до роботи місії в онлайн-форматі.
Як повідомляв Укрінформ, 22 лютого під час першого візиту директора-розпорядника Міжнародного валютного фонду Крісталіни Георгієвої до Національного банку України члени делегації МВФ мали змогу на прикладі роботи регулятора побачити усю контрастність життя українців та відчути реальність.
Фото: facebook.com/pyshnyy