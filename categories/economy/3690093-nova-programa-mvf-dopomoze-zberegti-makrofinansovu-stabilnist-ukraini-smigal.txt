Нова програма підтримки від Міжнародного валютного фонду допоможе уряду профінансувати всі критичні видатки та зберегти макрофінансову стабільність України, перший транш очікується вже найближчим часом.

Про це Прем'єр-міністр Денис Шмигаль повідомив у Телеграмі, передає Укрінформ.
"Програма буде складатися з двох частин. Перша – це термінове фінансування до нашої перемоги у війні. Друга частина – це післявоєнна відбудова та трансформація України. Перший транш у розмірі понад 2,7 млрд доларів очікуємо вже найближчим часом", – зазначив він.
Глава уряду також подякував командам Міністерства фінансів та Національного банку України, Міжнародному валютному фонду та всім причетним.
Як повідомляв Укрінформ, 31 березня виконавча рада МВФ схвалила нову програму розширеного фінансування EFF для України сумою 15,6 мільярда доларів.