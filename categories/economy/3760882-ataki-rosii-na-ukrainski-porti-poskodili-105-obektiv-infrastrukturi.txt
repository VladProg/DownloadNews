Із 18 липня, коли припинила дію "зернова угода", через російські атаки в Україні пошкоджені 105 об’єктів портової інфраструктури.

Про це у Фейсбуці повідомив віцепрем'єр-міністр з відновлення - міністр розвитку громад, територій та інфраструктури Олександр Кубраков, передає Укрінформ.
«З 18 липня у результаті атак Росії на порти України пошкоджено та частково знищено 105 об’єктів портової інфраструктури», - йдеться у повідомленні.
Зокрема, під час ворожої атаки безпілотників у ніч проти 13 вересня на порти Рені та Ізмаїл в Одеській області було пошкоджено адміністративні будівлі, склади для зернових вантажів, ємності для зберігання олії та автотранспорт.
Також Кубраков зауважив, що удари по портах Дунайского кластера та блокування морських портів призвели до скорочення експорту зернових вантажів до країн Азії, Африки та Європи майже на 3 млн т на місяць.
«Попри намагання агресора знизити експортний потенціал, порти продовжують працювати», - наголосив віцепрем’єр.
Наразі порти Дунайського кластера залишаються єдиним водним шляхом для українського агроекспорту і потребують захисту потужними системами протиповітряної оборони.
Як повідомлялося, вночі 13 вересня південь Одеської області атакували кілька груп ударних безпілотників, запущених військовими РФ з району Чорного моря. Зафіксовані пошкодження цивільної інфраструктури. Постраждало семеро цивільних, двоє з них перебувають у тяжкому стані.
Фото: Олександр Кубраков, Facebook