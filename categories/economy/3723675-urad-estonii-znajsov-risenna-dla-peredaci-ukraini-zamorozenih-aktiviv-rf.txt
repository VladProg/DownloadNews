Уряд Естонії напередодні схвалив засади використання заморожених активів Росії для підтримки України. Таким чином, Естонія стала першою європейською країною, яка розробила подібне правове рішення.

Як передає Укрінформ, про це повідомляє національний мовник ERR із посиланням на главу МЗС Естонії Маргуса Цахкна.
«Європейський Союз працює над пошуком цього юридичного варіанту, але ми підготували юридичне рішення, при якому можемо використовувати заморожені активи Росії як країни-агресора як компенсацію для потреб відновлення України», - заявив Цахкна.
За його словами, МЗС найближчим часом внесе до уряду проєкт відповідної поправки до закону.
Як повідомляв Укрінформ, напередодні Президент України Володимир Зеленський подякував сенаторам США за реєстрацію законопроєкту про передачу конфіскованих активів РФ Україні.