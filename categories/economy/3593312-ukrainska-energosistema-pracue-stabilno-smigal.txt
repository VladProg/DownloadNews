Українська енергосистема уже стабілізована, однак українцям варто зменшити споживання у пікові години через зниження пропускної спроможності електромереж.

Про це сказав Прем'єр-міністр Денис Шмигаль під час засідання уряду у п'ятницю, передає кореспондент Укрінформу.
"Учора (13 жовтня - ред.) нам вдалося стабілізувати електропостачання по всій країні після атаки російських терористів 10-12 жовтня на нашу енергетичну інфраструктуру. Графік примусових обмежень споживачів учора вже не застосовувався", - сказав Шмигаль.
Він наголосив, що зараз енергосистема працює стабільно, однак пропускна спроможність магістральних енергетичних мереж знижена через численні руйнування в результаті ракетних обстрілів. За словами Шмигаля, енергетикам потрібен час для відновлення надійності енергопостачання споживачів.
"Впродовж цього часу критично необхідно знижувати навантаження на мережі для уникнення аварій. Тому актуальним залишається заклик добровільно зменшити споживання протягом дня та особливо у ранковий і вечірній піки споживання", - зазначив очільник уряду.
Він також подякував українським енергетикам за їхні професіоналізм та мужність.
Як повідомлялося, зранку 10 жовтня росія здійснила масований ракетний удар по всій території України: було випущено 84 крилаті ракети та 24 безпілотники. Внаслідок обстрілів постраждали об'єкти критичної інфраструктури, в окремих областях почалися перебої з електропостачанням та мобільним зв'язком.
У вівторок, 11 жовтня, ворог знову обстріляв енергетичну інфраструктуру в кількох областях.