«Енергоатом» провів переговори з Департаментом з гарантування експортних кредитів (UKEF) щодо можливості надання українській компанії кредиту для фінансування постачань збагаченого уранового продукту за контрактом з компанією Urenco.

Про це повідомляє НАЕК «Енергоатом» за результатами зустрічі президента компанії Петра Котіна з головним виконавчим директором UKEF Тімом Рідом, передає Укрінформ. ч
Під час зустрічі сторони обговорили можливість надання Енергоатому кредиту для фінансування постачань збагаченого уранового продукту за контрактом між ДП «НАЕК «Енергоатом» та компанією Urenco, гарантом якого може виступити UKEF.
Котін поінформував керівництво UKEF про роботу українських атомних електростанцій в умовах військової російської агресії, повну відмову Енергоатома від російського ядерного палива та досягнуті з міжнародними партнерами домовленості щодо його виробництва і постачання.
Тім Рід висловив підтримку Україні в її боротьбі проти російських загарбників, позитивно оцінив досягнуті Енергоатомом домовленості щодо забезпечення стабільності постачань ядерного палива.
Як повідомлялося, 2020 року між Кабінетом Міністрів України і Державним секретарем її Британської Величності, який діє через Департамент з гарантування експортних кредитів (UKEF), було підписано Меморандум про взаєморозуміння. Відповідно до нього UKEF зможе надавати кредитні гарантії з підтримки британського експорту на українському ринку.
Фото: Енергоатом