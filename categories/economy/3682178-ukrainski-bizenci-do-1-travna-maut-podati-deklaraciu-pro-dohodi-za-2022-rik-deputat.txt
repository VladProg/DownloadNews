Українці, які перебувають за кордоном і отримують від іноземних держав та організацій допомогу, повинні задекларувати відповідні доходи, сплачувати податки з цих сум не потрібно.

Про це у Телеграмі повідомила народний депутат, член комітету ВРУ з питань фінансів, податкової та митної політики Ніна Южаніна, передає Укрінформ.
«Необхідно нагадати, що, незважаючи на війну, декларувати доходи українським біженцям потрібно. Декларацію про майновий стан за 2022 рік необхідно подати до 1 травня 2023 року», - йдеться в повідомленні.
За інформацією Южаніної, українці, які скористалися правом на тимчасовий захист в інших країнах світу, допомогу, отриману від іноземних держав та їх державних фондів, а також від іноземних компаній або благодійних організацій, повинні задекларувати як іноземні доходи. При цьому податок на доходи фізичних осіб та військовий збір із таких сум не визначають та не сплачують.
Якщо українці працювали за кордоном або отримували інші доходи, крім вищезазначеної допомоги, такий дохід є іноземним і підлягає декларуванню та сплаті податку на доходи за ставкою 18% та військовому збору за ставкою 1,5%.
Депутат зазначила, що сплатити податкові зобов’язання треба до 1 серпня 2023 року включно.
Несвоєчасне подання декларації тягне за собою накладення штрафу в розмірі 340 гривень. Крім того, застосовується адміністративна відповідальність у вигляді попередження або накладення штрафу в розмірі від 3 до 8 неоподатковуваних мінімумів доходів громадян.
Громадяни, які отримували іноземні доходи та знаходяться за кордоном, можуть надіслати декларацію поштою з повідомленням про вручення та описом вкладення не пізніше ніж за 5 днів до закінчення граничного строку подання декларації або в електронній формі через особистий електронний кабінет на сайті податкової.
Відповідно до угод про уникнення подвійного оподаткування платник податку може зменшити суму річного податкового зобов'язання на суму податків, сплачених за кордоном.
Як повідомлялося, за даними Управління Верховного комісара ООН у справах біженців (УВКБ), кількість українців, які виїхали до країн Європи після початку повномасштабного вторгнення росії, сягає 7 915 287 осіб.