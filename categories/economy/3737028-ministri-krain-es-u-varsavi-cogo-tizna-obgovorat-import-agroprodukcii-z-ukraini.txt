У Варшаві в середу, 19 липня, відбудеться зустріч міністрів сільського господарства п’яти країн ЄС, де діє заборона на імпорт до 15 вересня українського збіжжя, з метою обговорити подальші плани щодо імпорту українських продуктів.

Про це інформує у Твіттері Міністерство сільського господарства і розвитку села Польщі, передає Укрінформ.
“У середу у Варшаві відбудеться зустріч міністрів сільського господарства п’яти країн (що межують з Україною – ред.). Ми хочемо виробити спільну позицію щодо імпорту продукції з України”,- цитує міністерство слова міністра Роберта Телуса в інтерв’ю Польському радіо.
Як поінформувало міністерство в офіційному повідомленні, до міністрів п’яти країн ЄС (Болгарії, Угорщини, Польщі, Словаччини та Румунії) приєднається представник Молдови. Крім того, на зустріч запрошено також міністра аграрної політики та продовольства України Миколу Сольського.
Як зазначається, Польща також звернеться до Єврокомісара з питань торгівлі Валдіса Домбровскіса про накладення ембарго на імпорт з України мороженої малини та полуниці. Причиною такого кроку називають великі обсяги імпорту м’яких фруктів з України, що викликає значні ускладнення для польських виробників через зниження гуртових закупівельних цін.
Як повідомлялося, у травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Польща призупиняла транзит продукції українського АПК через свою територію, однак поновила його з 21 квітня.
Варшава сподівається, що заборону на імпорт українського збіжжя буде продовжено і після 15 вересня, а також що до переліку заборонених продуктів буде додано деякі інші види продуктів з України.
Одним з аргументів Варшави для заборони імпорту українського збіжжя до Польщі було ввезення технічного зерна, яке продавалося згодом як споживче, а також надходження великої кількості українського зерна на польський ринок, від чого страждали польські аграрії.