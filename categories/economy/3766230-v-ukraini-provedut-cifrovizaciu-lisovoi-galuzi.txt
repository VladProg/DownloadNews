ДП «Ліси України» починає наступний етап цифровізації своєї роботи для збільшення прозорості та контрольованості виробничих та бізнес-процесів.

Як передає Укрінформ, про це у Фейсбуці повідомив в.о. генерального директора підприємства Юрій Болоховець.
«Сьогодні презентована стратегія цифровізації ДП «Ліси України». Її мета – прозорість, прослідкованість та контрольованість всіх виробничих та бізнес-процесів», - йдеться в повідомленні.
За словами Болоховця, вже цього року розпочнеться пілотний проєкт із запровадження GPS-моніторингу за переміщенням вантажних та спеціалізованих автотранспортних засобів у лісових масивах.
Також підприємство має намір занести до Єдиної державної системи електронного обліку деревини координати усіх діючих складів заготовленої деревини у лісових масивах.
«Зможемо відстежувати обсяги заготовленої деревини в розрізі їхніх реальних місць штабелювання, бо лісгоспи часто мали по декілька точок відвантаження, а у звітності фігурував лише один склад», - зауважив керівник ДП.
Крім того, у процесі запровадження і фотофіксація завантаженої деревини на лісовоз.
Наразі триває затвердження необхідної нормативної бази та закупівля технічних засобів.
Планується удосконалити і систему валідації бирок, що значно знизить ризик їх повторного використання.
«Після запровадження всього комплексу інновацій виявляти порушення та зловживання стане на порядок простіше. Щось приховати стане дуже складно. Незаконно заготовлену деревину неможливо буде легалізувати та вивезти з лісу, що значно зменшить відсоток незаконних рубок», - додав Болоховець.
Як повідомлялося, ДП “Ліси України” створено наприкінці 2022 року. Компанія об’єднала більшість державних лісогосподарських підприємств країни. Підприємство перевело реалізацію лісоматеріалів на біржові торги, а закупівлі - на Prozorro. За підсумками 8 місяців 2023 року ДП «Ліси України» збільшило відрахування у державний бюджет на 35%.