Жителі Києва та Київської області зменшили споживання електроенергії на 26,5%, ніж у звичайний осінній день.


Про це у понеділок, 10 жовтня, повідомляється на Теlegram-сторінці НЕК Укренерго.

При цьому в компанії зазначили, що "загальна потужність електроприладів, які споживачі добровільно (понад величину примусового обмеження) не включали в цей період, дорівнює потужності понад 93 тисячі електрочайників або 46 тисяч пральних машин".

"Це допомогло не перевантажувати працюючі електромережі та дозволило диспетчерському центру Укренерго збалансувати енергосистему у критичний момент доби", - зазначили у компанії.

Там нагадали про необхідність і надалі знизити споживання електроенергії у вечірні години з 17.00 до 23.00.

"Потужні електроприлади, такі як праски, пральні машини, бойлери, обігрівачі, кондиціонери та інше краще використовувати в інший час, наприклад, уночі, коли рівень споживання в енергосистемі найнижчий", - додали в Укренерго.

Як повідомляв Укрінформ, зранку 10 жовтня росія здійснила масовану ракетну атаку по території України. Наразі відомо про 11 загиблих та майже 90 поранених. Пошкоджено близько 70 об'єктів, з яких 29 об'єктів критичної інфраструктури.
В Генштабі ЗСУ повідомили, що російська федерація під час масованого ракетного удару по Україні використала 84 крилатих ракети, 24 безпілотних літальні апарати. ЗСУ знищила 56 цілей, серед них 43 крилаті ракети та 13 БПЛА.
Внаслідок пошкодження критичної інфраструктури ракетними ударами російських окупантів у Києві та області запроваджуються графіки аварійного відключення електроенергії.