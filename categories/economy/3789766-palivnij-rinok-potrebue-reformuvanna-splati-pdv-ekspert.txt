Продавці пального повертаються до схем ухиляння від сплати ПДВ. Гарантією сплати податків могло би бути зменшення ПДВ на користь пропорційного збільшення акцизу.

Про це заявив директор консалтингової групи "А95" Сергій Куюн на брифінгу у Медіацентрі Україна-Укрінформ.
"Щодо акцизного збору ми бачимо гарну платіжну дисципліну. Акциз держава навчилася гарно збирати. На жаль, не можна сказати того ж про податок на додану вартість", - зазначив експерт.
За його словами, мережі повернулися до використання схем ухиляння від сплати ПДВ.
"Реформування цього податку і схема, коли треба мінімізувати ПДВ до 7%, а можливо - до 0%, пропорційно збільшивши акцизний збір, буде гарантією сплати податків", - сказав експерт.
Куюн зауважив, що добросовісні платники податків через застосування іншими мережами схем стають неконкурентноздатними. Це штовхає ринок пального у "тінь", що є негативним як для добросовісних гравців ринку, так і для споживачів.
Як повідомлялося, з 1 липня 2023 року в Україні повернули оподаткування пального за довоєнними правилами та нормами. ПДВ знову повернулося до 20% та підвищилися акцизи.