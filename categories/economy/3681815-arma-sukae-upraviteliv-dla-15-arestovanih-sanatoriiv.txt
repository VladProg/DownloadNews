Агентство з розшуку та менеджменту активів (АРМА) розпочало пошук управителів для арештованих готельно-санаторних комплексів, які планується використовувати для забезпечення житлом переселенців та військовослужбовців.

Про це повідомляє пресслужба АРМА, передає Укрінформ.
«АРМА оголосило конкурси з відбору управителів для 15 готельно-санаторних комплексів у різних регіонах України. Йдеться про арештовані санаторії в Закарпатті, Моршині, Хмільнику, Миргороді, Дніпрі, Одесі, дитячий оздоровчий комплекс на Тернопільщині, а також готелі у Києві та Харкові», - зазначається у повідомленні.
У Нацагентстві зазначають, що особливість управління цими активами полягає в тому, що нерухомість має частково використовуватися для забезпечення житлом внутрішньо переміщених осіб та реабілітації військовослужбовців.
Стати управителем можуть як приватні, так і державні або комунальні підприємства, які займаються господарською діяльністю за відповідним профілем. Водночас один із головних пунктів програми управління кожного учасника конкурсу – відсоток загальної площі об’єкта нерухомості, який управитель надаватиме для згаданих соціальних цілей. Відповідно, чим вищу частку номерного фонду або квадратних метрів для внутрішньо переміщених осіб та військовослужбовців запропонує потенційний управитель, тим більш конкурентною буде його пропозиція.
Як повідомлялося, уряд розглядає можливість передачі майна, яке було заарештовано та передано до Агентства з розшуку та менеджменту активів (АРМА), в управління виконавчої влади та підприємствам держсектору для забезпечення внутрішньо переміщених осіб (ВПО) соціальним житлом. На конкурси з пошуку нових управителів з обов’язковим розміщенням на частині таких об’єктів ВПО пропонується передати 5 готелів, 24 санаторії та нежитлові приміщення у різних регіонах України.