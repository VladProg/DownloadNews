За три дні українці за допомогою застосунку «Дія» купили військових облігацій на 25 млн гривень, найпопулярніші ОВДП – Донецьк та Маріуполь.

Як передає Укрінформ, про це повідомляє пресслужба Міністерства цифрової трансформації у Телеграмі.
«Українці придбали військові облігації в Дії на 25 млн гривень Такий результат за 3 дні! Найпопулярніші облігації в Дії – Донецьк та Маріуполь», - ідеться в повідомленні.
У міністерстві нагадали, що, купуючи облігації, українці не тільки підтримують державу, а й отримують прибуток. Адже облігації працюють як депозит — спершу ви вкладаєте кошти, а згодом отримуєте їх назад із відсотками.
Як повідомлялось, із 3 жовтня в застосунку "Дія" доступна нова послуга – купівля військових облігацій. Це цінні папери, випущені державою під час повномасштабного вторгнення рф.
Вартість однієї військової облігації стартує від 900 гривень. Вони різняться за датами виплат – на строк до 1,5 року; відсотками доходу – від 11% до 16% річних; названі на честь тимчасово окупованих міст та територій: Херсон, Мелітополь, Маріуполь, Крим тощо.