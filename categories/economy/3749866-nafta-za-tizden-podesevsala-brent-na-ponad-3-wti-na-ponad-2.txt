Ціни на нафту стабільні на торгах у п'ятницю, 18 серпня, але завершують тиждень зниженням на тлі слабких статистичних даних з Китаю, а також сигналів щодо можливості подальшого посилення грошово-кредитної політики в США.

Як передає Укрінформ, про це повідомляє enkorr.
Жовтневі ф'ючерси на нафту Brent на лондонській біржі ICE Futures становлять $84,04 за барель, що на $0,08 (0,1%) нижче за ціну на закритті попередньої сесії. У четвер ці контракти здорожчали на $0,67 (0,8%), до $84,12 за барель.
Ф'ючерси на нафту WTI на вересень на електронних торгах Нью-Йоркської товарної біржі (NYMEX) збільшилася на $0,04 (0,05%), до $80,43 за барель. За підсумками попередніх торгів вартість цих контрактів зросла на $1,01 (1,3%), до $80,39 за барель.
З початку цього тижня Brent здешевшала більш як на 3%, WTI – більш ніж на 2%.
Минулого тижня ціни на нафту піднімалися до максимумів з початку 2023 року завдяки очікуванням "м'якої посадки" американської економіки, зазначає редактор видання Sevens Report Research Тайлер Річі.
За його словами, новинний потік цього тижня був «менш надихаючим для нафтового ринку, оскільки нова хвиля побоювань щодо китайського ринку нерухомості й економіки КНР загалом охолодили оптимізм інвесторів стосовно економічного зростання».
Сильні статдані з США, опубліковані цього тижня, послабили надії інвесторів на завершення циклу підйому ставки в США, що призвело до стрибка доходності десятирічних US Treasuries до максимуму з 2007 року.