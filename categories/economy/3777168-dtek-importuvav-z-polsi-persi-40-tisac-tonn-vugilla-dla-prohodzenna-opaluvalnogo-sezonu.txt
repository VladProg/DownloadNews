Компанія «ДТЕК Енерго» імпортувала з Польщі 40 тис. тонн вугілля для проходження опалювального сезону, ще заплановано імпортувати 170 тис. тонн.

Про це повідомили у ДТЕК з посиланням на генерального директора компанії «ДТЕК Енерго» Ільдара Салєєва, передає Укрінформ.
«На сьогодні ДТЕК Енерго вже імпортував майже 40 тис. тонн із запланованих 210 тис. тонн вугілля для проходження опалювального сезону», - йдеться у повідомленні.
За словами Салєєва, в компанії роблять все, щоб забезпечити ТЕС в Україні необхідним паливом.
«Наші шахтарі видобувають вугілля 24/7 для стабільної роботи теплоелектростанцій під час опалювального сезону. Українське вугілля – це пріоритет №1 для нас, і свідчення тому інвестиції в 7,4 млрд гривень, які за підсумками цього року ми вкладаємо в наші вугільні підприємства», - зазначив гендиректор.
Додатково, за його словами, компанія імпортує вугілля з-за кордону, щоб «в умовах обстрілів ворога бути готовими підстрахувати колег у разі необхідності».
За даними Салєєва, з кінця вересня вже доставили 625 додаткових вагонів з паливом на теплоелектростанції ДТЕК Енерго. Це понад 38 тисяч тонн вугілля для українських ТЕС взимку.
Всього ж впродовж усього опалювального сезону компанія планує імпортувати з Польщі близько 210 тисяч тонн палива, ще раз підкреслили в ДТЕК Енерго.
«Разом з вугіллям власного видобутку додаткові партії імпортного палива дозволять підвищити надійність роботи теплової генерації та енергосистеми взимку, а це - світло і тепло в оселях українців. Працюємо далі», - запевнив Салєєв.
Як повідомлялося, компанія «ДТЕК Енерго» у січні-вересні 2023 року ввела в роботу 18 нових вугільних лав та до кінця року планує ввести ще дев’яти лав.