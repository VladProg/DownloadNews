Верховна Рада ухвалила у другому читанні законопроєкт №4366 "Про внесення змін до Податкового кодексу України щодо платіжних послуг".

Про це повідомив народний депутат України Ярослав Железняк у Телеграмі, передає Укрінформ.

За відповідний документ проголосував 251 народний депутат.

"Там багато позитивних новацій для розвитку cashless-розрахунків в Україні, але з найбільш цікавого та інноваційного: легалізуємо електронні гроші та прирівнюємо рахунки електронних гаманців до рахунків банків, можна сплачувати електронними грошима податки, також буде можливість і комуналку електронними грошами сплатити, якщо ж звичайно буде їх приймати ваш постачальник послуг", - написав депутат.

Відповідно до пояснювальної записки, документом передбачається можливість сплати податків і зборів електронними грошима, можливість здійснення розрахунків за відвантажені товари (виконані роботи, надані послуги) з використанням електронних грошей платниками єдиного податку першої-третьої групи. При цьому вимоги щодо можливості відкриття та ведення рахунків поширюються виключно на клієнтів, які стали на облік у контролюючих органах.

Як повідомляв Укрінформ, з початком війни припинилась емісія й обіг електронних грошей.