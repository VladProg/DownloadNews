Дві українські організації водокористувачів зможуть отримати по 18 млн грн кожна від Програми USAID з аграрного і сільського розвитку (АГРО) для модернізації зрошувальних систем.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що це вже друге співфінансування, яке надає USAID АГРО з метою підтримки реформи гідротехнічної меліорації в Україні.
За умовами субгранту, отримати співфінансування на впровадження сучасних ресурсоощадних технологій та автоматизації зрошення можуть організації водокористувачів (ОВК), які на дату подання заявки офіційно зареєстровані та знаходяться на підконтрольних територіях України, де наразі не ведуться бойові дії. Територія обслуговування одного проєкту має становити не менше 200 га, а участь ОВК у фінансуванні субгранту не менш ніж 30% від загального бюджету проєкту.
Співфінансування надається для проведення робіт на існуючих (облікованих) зрошуваних землях або таких, на яких проводився полив у попередні роки. На час подачі пропозиції внутрішньогосподарські чи міжгосподарські зрошувальні системи, які є чи були на цих землях, повинні перебувати на балансі комунальних або водогосподарських організацій. Субгрант не передбачає виконання робіт, пов’язаних з новим будівництвом меліоративної мережі та проведенням оцінки впливу на довкілля. Кошти, надані в межах проєкту, не можуть бути використані для кредитного капіталу або придбання чи оренди транспортних засобів.
Співфінансування може включати модернізацію насосної станції, яка буде передана у власність організації водокористувачів з державної власності; придбання/заміну дощувальної техніки і обладнання; організацію інфраструктури краплинного зрошення; встановлення системи водообліку; заміну зрошувальних трубопроводів; проведення протифільтраційних заходів на відкритих каналах; придбання обладнання для обслуговування зрошувальної мережі; облаштування системи дистанційного управління поливом, моніторингу вологості ґрунту, поливу для тепличного комплексу чи сплінклерного поливу для саду.
Цей перелік не є вичерпним і може доповнюватися або скорочуватися відповідно до потреб організації водокористувачів.
Програма USAID АГРО заохочує подання заявок від ОВК, земельні ділянки учасників яких зареєстровані у Державному земельному кадастрі, а права на них зареєстровані у Державному реєстрі речових прав на нерухоме майно. У разі оренди земельних ділянок необхідно підтвердити дату завершення оренди. Інформація про учасників організації водокористувачів повинна бути внесена до Державного аграрного реєстру відповідно до вимог законодавства. Ще однією важливою умовою є відсутність заборгованості членів ОВК перед державною водогосподарською організацією за отримані послуги, пов’язані з забором води на полив за минулі роки.
Як повідомлялося, перший субгрант на загальну суму понад 36 млн грн отримали дві організації водокористувачів з Одеської та Черкаської областей. Окрім фінансової підтримки від донора, організації водокористувачів можуть отримати консультаційну допомогу.